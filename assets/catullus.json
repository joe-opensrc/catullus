[

{ "t": "I", "p": "Qui dono lepidum nouum libellum\\narido modo pumice expolitum?\\nCorneli, tibi: namque tu solebas\\nmeas esse aliquid putare nugas;\\niam tum cum ausus es unus Italorum\\nomne acuum tribus explicare cartis\\ndoctis, Iuppiter, et laboriosis.\\nquare habe tibi quidquid hoc libelli\\nqualecumque; quod, o patrona uirgo,\\nplus uno maneat perenne saeclo."},
{ "t": "II", "p": "Passer, deliciae meae puellae,\\nquicum ludere, quem in sinu tenere,\\nqui primum digitum dare atpetenti\\net acris solet incitare morsus,\\ncum desiderio meo nitenti\\ncarum nescio quid libet iocari,\\net solaciolum sui doloris,\\n[+]credo ut cum grauis acquiescet ardor:[+]\\ntecum ludere sicut ipsa possem\\net tristis animi leuare curas!\\n. . . . . . . .\\ntam gratum est mihi quam ferunt puellae\\npernici aureolum fuisse malum,\\nquod zonam soluit diu ligatam."},
{ "t": "III", "p": "Lugete, o Veneres Cupidinesque,\\net quantum est hominum uenustiorum.\\npasser mortuus est meae puellae,\\npasser, deliciae meae puellae.\\nquem plus illa oculis suis amabat:\\nnam mellitus erat suamque norat\\nipsam tam bene quam puella matrem.\\nnec sese a gremio illius mouebat,\\nsed circumsiliens modo huc modo illuc\\nad solam dominam usque pipilabat.\\nqui nunc it per iter tenebricosum\\nilluc, unde negant redire quenquam.\\nat uobis male sit, malae tenebrae\\nOrci, quae omnia bella deuoratis:\\ntam bellum mihi passerem abstulistis.\\nuae factum male! uae miselle passer,\\ntua nunc opera meae puellae\\nflendo turgiduli rubent ocelli."},
{ "t": "IV", "p": "Phasellus ille, quem uidetis, hospites,\\nait fuisse nauium celerrimus,\\nneque ullius natantis impetum trabis\\nnequisse praeterire, siue palmulis\\nopus foret uolare siue linteo.\\net hoc negat minacis Adriatici\\nnegare litus insulasue Cycladas\\nRhodumque nobilem horridamque Thraciam,\\nPropontida trucemue Ponticum sinum,\\nubi iste post phasellus antea fuit\\ncomata silua: nam Cytorio in iugo\\nloquente saepe sibilum edidit coma.\\nAmastri Pontica et Cytore buxifer,\\ntibi haec fuisse et esse cognitissima\\nait phasellus: ultima ex origine\\ntuo stetisse dicit in cacumine,\\ntuo imbuisse palmulas in aequore,\\net inde tot per impotentia freta\\nherum tulisse, laeua siue dextera\\nuocaret aura, siue utrumque Iuppiter\\nsimul secundus incidisset in pedem.\\nneque ulla uota litoralibus deis\\nsibi esse facta, cum ueniret a marei\\nnouissimo hunc ad usque limpidum lacum.\\nsed haec prius fuere: nunc recondita\\nsenet quiete seque dedicat tibi,\\ngemelle Castor et gemelle Castoris."},
{ "t": "V", "p": "Viuamus, mea Lesbia, atque amemus,\\nrumoresque senum seueriorum\\nomnes unius aestimemus assis.\\nsoles occidere et redire possunt:\\nnobis cum semel occidit breuis lux,\\nnox est perpetua una dormienda.\\nda mi basia mille, deinde centum,\\ndein mille altera, dein secunda centum,\\ndeinde usque altera mille, deinde centum.\\ndein, cum milia multa fecerimus,\\nconturbabimus illa, ne sciamus,\\naut ne quis malus inuidere possit,\\ncum tantum sciat esse basiorum."},
{ "t": "VI", "p": "Flaui, delicias tuas Catullo,\\nnei sint illepidae atque inelegantes,\\nuelles dicere, nec tacere posses.\\nuerum nescio quid febriculosi\\nscorti diligis: hoc pudet fateri.\\nnam te non uiduas iacere noctes\\nnequiquam tacitum cubile clamat\\nSertisque ac Syrio fraglans oliuo,\\npuluinusque peraeque et hic et ille\\nattritus, tremulique quassa lecti\\nargutatio inambulatioque.\\nnam nil uerpa ualet, nihil tacere.\\ncur? non tam latera ecfututa pandas,\\nnei tu quid facias ineptiarum.\\nquare, quidquid habes boni malique,\\ndic nobis. uolo te ac tuos amores\\nad caelum lepido uocare uersu."},
{ "t": "VII", "p": "Quaeris, quot mihi basiationes\\ntuae, Lesbia, sint satis superque.\\nquam magnus numerus Libyssae harenae\\nlasarpiciferis iacet Cyrenis,\\noraclum Iouis inter aestuosi\\net Batti ueteris sacrum sepulcrum;\\naut quam sidera multa, cum tacet nox,\\nfurtiuos hominum uident amores;\\ntam te basia multa basiare\\nuesano satis et super Catullo est,\\nquae nec pernumerare curiosi\\npossint nec mala fascinare lingua."},
{ "t": "VIII", "p": "Miser Catulle, desinas ineptire,\\net quod uides perisse perditum ducas.\\nfulsere quondam candidi tibi soles,\\ncum uentitabas quo puella ducebat\\namata nobis quantum amabitur nulla.\\nibi illa multa tum iocosa fiebant,\\nquae tu uolebas nec puella nolebat.\\nfulsere uere candidi tibi soles.\\nnunc iam illa non uolt: tu quoque inpotens noli,\\nnec quae fugit sectare, nec miser uiue,\\nsed obstinata mente perfer, obdura.\\nuale, puella. iam Catullus obdurat,\\nnec te requiret nec rogabit inuitam.\\nat te dolebis, cum rogaberis nulla.\\nscelesta [+]ne te[+]. quae tibi manet uita!\\nquis nunc te adibit? cui uideberis bella?\\nquem nunc amabis? cuius esse diceris?\\nquem basiabis? cui labella mordebis?\\nat tu, Catulle, destinatus obdura."},
{ "t": "IX", "p": "Verani, omnibus e meis amicis\\nantistans mihi milibus trecentis,\\nuenistine domum ad tuos Penates\\nfratresque unanimos anumque matrem?\\nuenisti. o mihi nuntii beati!\\nuisam te incolumem audiamque Hiberum\\nnarrantem loca, facta, nationes,\\nut mos est tuus, applicansque collum\\niucundum os oculosque suauiabor.\\no quantum est hominum beatiorum,\\nquid me laetius est beatiusue?"},
{ "t": "X", "p": "Varus me meus ad suos amores\\nuisum duxerat e foro otiosum,\\nscortillum, ut mihi tum repente uisum est,\\nnon sane illepidum neque inuenustum.\\nhuc ut uenimus, incidere nobis\\nsermones uarii, in quibus, quid esset\\niam Bithynia, quo modo se haberet,\\net quonam mihi profuisset aere.\\nrespondi id quod erat, nihil neque ipsis\\nnec praetoribus esse nec cohorti,\\ncur quisquam caput unctius referret,\\npraesertim quibus esset irrumator\\npraetor, non faceret pili cohortem.\\n'at certe tamen,' inquiunt 'quod illic\\nnatum dicitur esse, comparasti\\nad lecticam hominis.' Ego, ut puellae\\nunum me facerem beatiorem,\\n'non' inquam 'mihi tam fuit maligne,\\nut, prouincia quod mala incidisset,\\nnon possem octo homines parare rectos.'\\nat mi nullus erat neque hic neque illic,\\nfractum qui ueteris pedem grabati\\nin collo sibi collocare posset.\\nhic illa, ut decuit cinaediorem,\\n'quaeso' inquit 'mihi, mi Catulle, paulum\\nistos [+]commoda: nam[+] uolo ad Sarapim\\ndeferri.' 'mane' inquii puellae,\\n'istud quod modo dixeram me habere,\\nfugit me ratio: meus sodalis\\nCinna est Gaius, is sibi parauit.\\nuerum, utrum illius an mei, quid ad me?\\nutor tam bene quam mihi pararim.\\nsed tu insulsa male et molesta uiuis,\\nper quam non licet esse neglegentem.'"},
{ "t": "XI", "p": "Furi et Aureli, comites Catulli,\\nsiue in extremos penetrabit Indos,\\nlitus ut longe resonante Eoa\\n  tunditur unda,\\nsiue in Hyrcanos Arabesque molles,\\nseu Sacas sagittiferosue Parthos,\\nsiue quae septemgeminus colorat\\n  aequora Nilus,\\nsiue trans altas gradietur Alpes,\\nCaesaris uisens monimenta magni,\\nGallicum Rhenum [+]horribilesque ulti-\\n  mosque[+] Britannos,\\nomnia haec, quaecunque feret uoluntas\\ncaelitum, temptare simul parati,\\npauca nuntiate meae puellae\\n  non bona dicta.\\ncum suis uiuat ualeatque moechis,\\nquos simul complexa tenet trecentos,\\nnullum amans uere, sed identidem omnium\\n  ilia rumpens:\\nnec meum respectet, ut ante, amorem,\\nqui illius culpa cecidit uelut prati\\nultimi flos, praetereunte postquam\\n  tactus aratro est."},
{ "t": "XII", "p": "Marrucine Asini, manu sinistra\\nnon belle uteris in ioco atque uino:\\ntollis lintea neglegentiorum.\\nhoc salsum esse putas? fugit te, inepte:\\nquamuis sordida res et inuenusta est.\\nnon credis mihi? crede Pollioni\\nfratri, qui tua furta uel talento\\nmutari uelit: est enim leporum\\ndisertus puer ac facetiarum.\\nquare aut hendecasyllabos trecentos\\nexspecta, aut mihi linteum remitte,\\nquod me non mouet aestimatione,\\nuerum est mnemosynum mei sodalis.\\nnam sudaria Saetaba ex Hiberis\\nmiserunt mihi muneri Fabullus\\net Veranius: haec amem necesse est\\nut Veraniolum meum et Fabullum."},
{ "t": "XIII", "p": "Cenabis bene, mi Fabulle, apud me\\npaucis, si tibi di fauent, diebus,\\nsi tecum attuleris bonam atque magnam\\ncenam, non sine candida puella\\net uino et sale et omnibus cachinnis.\\nhaec si, inquam, attuleris, uenuste noster,\\ncenabis bene: nam tui Catulli\\nplenus sacculus est aranearum.\\nsed contra accipies meros amores\\nseu quid suauius elegantiusue est:\\nnam unguentum dabo, quod meae puellae\\ndonarunt Veneres Cupidinesque,\\nquod tu cum olfacies, deos rogabis,\\ntotum ut te faciant, Fabulle, nasum."},
{ "t": "XIV", "p": "Nei te plus oculis meis amarem,\\niucundissime Calue, munere isto\\nodissem te odio Vatiniano:\\nnam quid feci ego quidue sum locutus,\\ncur me tot male perderes poetis?\\nisti di mala multa dent clienti,\\nqui tantum tibi misit impiorum.\\nquod si, ut suspicor, hoc nouum ac repertum\\nmunus dat tibi Sulla litterator,\\nnon est mi male, sed bene ac beate,\\nquod non dispereunt tui labores.\\ndi magni, horribilem et sacrum libellum!\\nquem tu scilicet ad tuum Catullum\\nmisti, continuo ut die periret,\\nSaturnalibus, optimo dierum!\\nnon non hoc tibi, salse, sic abibit.\\nnam, si luxerit, ad librariorum\\ncurram scrinia, Caesios, Aquinos,\\nSuffenum, omnia colligam uenena,\\nac te his suppliciis remunerabor.\\nuos hinc interea ualete abite\\nilluc, unde malum pedem attulistis,\\nsaecli incommoda, pessimi poetae.\\n||||XIV{b}\\n|Si qui forte mearum ineptiarum\\nlectores eritis manusque uestras\\nnon horrebitis admouere nobis,\\n   *       *       *"},
{ "t": "XV", "p": "Commendo tibi me ac meos amores,\\nAureli. ueniam peto pudentem,\\nut, si quicquam animo tuo cupisti,\\nquod castum expeteres et integellum,\\nconserues puerum mihi pudice,\\nnon dico a populo: nihil ueremur\\nistos, qui in platea modo huc modo illuc\\nin re praetereunt, sua occupati:\\nuerum a te metuo tuoque pene\\ninfesto pueris bonis malisque.\\nquem tu qua lubet, ut lubet, moueto\\nquantum uis, ubi erit foris paratum:\\nhunc unum excipio, ut puto, pudenter.\\nquod si te mala mens furorque uecors\\nin tantam impulerit, sceleste, culpam,\\nut nostrum insidiis caput lacessas;\\na tum te miserum malique fati,\\nquem attractis pedibus patente porta\\npercurrent raphanique mugilesque."},
{ "t": "XVI", "p": "Pedicabo ego uos et irrumabo,\\nAureli pathice et cinaede Furi,\\nqui me ex uersiculis meis putastis,\\nquod sunt molliculi, parum pudicum.\\nnam castum esse decet pium poetam\\nipsum, uersiculos nihil necesse est,\\nqui tum denique habent salem ac leporem,\\nsi sint molliculi ac parum pudici,\\net quod pruriat incitare possint,\\nnon dico pueris, sed his pilosis\\nqui duros nequeunt mouere lumbos.\\nuos, quod milia multa basiorum\\nlegistis, male me marem putatis?\\npedicabo ego uos et irrumabo."},
{ "t": "XVII", "p": "O Colonia, quae cupis ponte ludere longo,\\net salire paratum habes, sed uereris inepta\\ncrura ponticuli acsuleis stantis in rediuiuis,\\nne supinus eat cauaque in palude recumbat;\\nsic tibi bonus ex tua pons libidine fiat,\\nin quo uel Salisubsali sacra suscipiantur:\\nmunus hoc mihi maximi da, Colonia, risus.\\nquendam municipem meum de tuo uolo ponte\\nire praecipitem in lutum per caputque pedesque,\\nuerum totius ut lacus putidaeque paludis\\nliuidissima maximeque est profunda uorago.\\ninsulsissimus est homo, nec sapit pueri instar\\nbimuli tremula patris dormientis in ulna.\\nquoi cum sit uiridissimo nupta flore puella\\net puella tenellulo delicatior haedo,\\nasseruanda nigerrimis diligentius uuis,\\nludere hanc sinit ut lubet, nec pili facit uni,\\nnec se subleuat ex sua parte, sed uelut alnus\\nin fossa Liguri iacet suppernata securi,\\ntantundem omnia sentiens quam si nulla sit usquam.\\ntalis iste meus stupor nil uidet, nihil audit,\\nipse qui sit, utrum sit an non sit, id quoque nescit.\\nnunc eum uolo de tuo ponte mittere pronum,\\nsi pote stolidum repente excitare ueternum;\\net supinum animum in graui derelinquere caeno,\\nferream ut soleam tenaci in uoragine mula."},
{ "t": "XXI", "p": "Aureli, pater esuritionum,\\nnon harum modo, sed quot aut fuerunt\\naut sunt aut aliis erunt in annis,\\npedicare cupis meos amores.\\nnec clam: nam simul es, iocaris una,\\nhaerens ad latus omnia experiris.\\nfrustra: nam insidias mihi instruentem\\ntangam te prior irrumatione.\\natqui si faceres satur, tacerem:\\nnunc ipsum id doleo, quod esurire\\nmellitus puer et sitire discet.\\nquare desine, dum licet pudico,\\nne finem facias, sed irrumatus."},
{ "t": "XXII", "p": "Suffenus iste, Vare, quem probe nosti,\\nhomo est uenustus et dicax et urbanus,\\nidemque longe plurimos facit uersus.\\nputo esse ego illi milia aut decem aut plura\\nperscripta, nec sic ut fit in palimpsesto\\nrelata: cartae regiae, noui libri,\\nnoui umbilici, lora rubra, membrana\\nderecta plumbo, et pumice omnia aequata.\\nhaec cum legas tu, bellus ille et urbanus\\nSuffenus unus caprimulgus aut fossor\\nrursus uidetur: tantum abhorret ac mutat.\\nhoc quid putemus esse? qui modo scurra\\naut siquid hac re tersius uidebatur,\\nidem infaceto est infacetior rure,\\nsimul poemata attigit, neque idem umquam\\naeque est beatus ac poema cum scribit:\\ntam gaudet in se tamque se ipse miratur.\\nnimirum idem omnes fallimur, neque est quisquam\\nquem non in aliqua re uidere Suffenum\\npossis. suus cuique attributus est error:\\nsed non uidemus manticae quod in tergo est."},
{ "t": "XXIII", "p": "Furei, cui neque seruos est neque arca\\nnec cimex neque araneus neque ignis,\\nuerum est et pater et nouerca, quorum\\ndentes uel silicem comesse possunt,\\nest pulcre tibi cum tuo parente\\net cum coniuge lignea parentis.\\nnec mirum: bene nam ualetis omnes,\\npulcre concoquitis, nihil timetis,\\nnon incendia, non graues ruinas,\\nnon facta impia, non dolos ueneni,\\nnon casus alios periculorum.\\natqui corpora sicciora cornu\\naut siquid magis aridum est habetis\\nsole et frigore et esuritione.\\nquare non tibi sit bene ac beate?\\na te sudor abest, abest saliua,\\nmucusque et mala pituita nasi.\\nhanc ad munditiem adde mundiorem,\\nquod culus tibi purior salillo est,\\nnec toto decies cacas in anno,\\natque id durius est faba et lapillis,\\nquod tu si manibus teras fricesque,\\nnon umquam digitum inquinare posses.\\nhaec tu commoda tam beata, Furi,\\nnoli spernere nec putare parui,\\net sestertia quae soles precari\\ncentum desine: nam satis beatu's."},
{ "t": "XXIV", "p": "O qui flosculus es Iuuentiorum,\\nnon horum modo, sed quot aut fuerunt\\naut posthac aliis erunt in annis,\\nmallem diuitias Midae dedisses\\nisti, qui neque seruos est neque arca,\\nquam sic te sineres ab illo amari.\\n'qui? non est homo bellus?' inquies. est:\\nsed bello huic neque seruos est neque arca.\\nhoc tu quam lubet abice eleuaque:\\nnec seruom tamen ille habet neque arcam."},
{ "t": "XXV", "p": "Cinaede Thalle, mollior cuniculi capillo\\nuel anseris medullula uel imula oricilla\\nuel pene languido senis situque araneoso,\\nidemque, Thalle, turbida rapacior procella,\\ncum diua [+]mulier aries[+] ostendit oscitantes,\\nremitte pallium mihi meum, quod inuolasti,\\nsudariumque Saetabum catagraphosque Thynos,\\ninepte, quae palam soles habere tamquam auita.\\nquae nunc tuis ab unguibus reglutina et remitte,\\nne laneum latusculum manusque mollicellas\\ninusta turpiter tibi flagella conscribillent,\\net insolenter aestues, uelut minuta magno\\ndeprensa nauis in mari, uesaniente uento."},
{ "t": "XXVI", "p": "Furi, uillula nostra non ad Austri\\nflatus opposita est neque ad Fauoni\\nnec saeui Boreae aut Apheliotae,\\nuerum ad milia quindecim et ducentos.\\no uentum horribilem atque pestilentem!"},
{ "t": "XXVII", "p": "Minister uetuli puer Falerni\\ninger mi calices amariores,\\nut lex Postumiae iubet magistrae\\nebriosa acina ebriosioris.\\nat uos quo lubet hinc abite, lymphae,\\nuini pernicies, et ad seueros\\nmigrate. hic merus est Thyonianus."},
{ "t": "XXVIII", "p": "Pisonis comites, cohors inanis,\\naptis sarcinulis et expeditis,\\nVerani optime tuque mi Fabulle,\\nquid rerum geritis? satisne cum isto\\nuappa frigoraque et famem tulistis?\\necquidnam in tabulis patet lucelli\\nexpensum, ut mihi, qui meum secutus\\npraetorem refero datum lucello.\\no Memmi, bene me ac diu supinum\\ntota ista trabe lentus irrumasti.\\nsed, quantum uideo, pari fuistis\\ncasu: nam nihilo minore uerpa\\nfarti estis. pete nobiles amicos.\\nat uobis mala multa di deaeque\\ndent, opprobria Romulei Remique."},
{ "t": "XXIX", "p": "Quis hoc potest uidere, quis potest pati,\\nnisi impudicus et uorax et aleo,\\nMamurram habere quod Comata Gallia\\nhabebat uncti et ultima Britannia?\\ncinaede Romule haec uidebis et feres?\\net ille nunc superbus et superfluens\\nperambulabit omnium cubilia,\\nut albulus columbus aut Adoneus?\\ncinaede Romule haec uidebis et feres?\\nes impudicus et uorax et aleo.\\neone nomine, imperator unice,\\nfuisti in ultima occidentis insula,\\nut ista uostra diffututa mentula\\nducenties comesset aut trecenties?\\nquid est alid sinistra liberalitas?\\nparum expatrauit an parum elluatus est?\\npaterna prima lancinata sunt bona;\\nsecunda praeda Pontica, inde tertia\\nHibera, quam scit amnis aurifer Tagus.\\n[+]hunc Gallie timet et Britannie.[+]\\nquid hunc malum fouetis? aut quid hic potest\\nnisi uncta deuorare patrimonia?\\neone nomine [+]urbis opulentissime[+]\\nsocer generque, perdidistis omnia?"},
{ "t": "XXX", "p": "Alfene immemor atque unanimis false sodalibus\\niam te nil miseret, dure, tui dulcis amiculi?\\niam me prodere, iam non dubitas fallere, perfide?\\n. . . . . . . .\\n. . . . . . . .\\nnec facta impia fallacum hominum caelicolis placent.\\nquae tu neglegis ac me miserum deseris in malis.\\neheu quid faciant, dice, homines cuiue habeant fidem?\\ncerte tute iubebas animam tradere, inique, me\\ninducens in amorem, quasi tuta omnia mi forent.\\nidem nunc retrahis te ac tua dicta omnia factaque\\nuentos irrita ferre ac nebulas aereas sinis.\\nsi tu oblitus es, at di meminerunt, meminit Fides,\\nquae te ut paeniteat postmodo facti faciet tui."},
{ "t": "XXXI", "p": "Paene insularum, Sirmio, insularumque\\nocelle, quascumque in liquentibus stagnis\\nmarique uasto fert uterque Neptunus;\\nquam te libenter quamque laetus inuiso,\\nuix mi ipse credens Thuniam atque Bithunos\\nliquisse campos et uidere te in tuto.\\no quid solutis est beatius curis?\\ncum mens onus reponit, ac peregrino\\nlabore fessi uenimus larem ad nostrum,\\ndesideratoque acquiescimus lecto.\\nhoc est quod unum est pro laboribus tantis.\\nsalue o uenusta Sirmio atque hero gaude;\\ngaudete uosque o Lydiae lacus undae;\\nridete quidquid est domi cachinnorum."},
{ "t": "XXXII", "p": "Amabo, mea dulcis Ipsithilla,\\nmeae deliciae, mei lepores,\\niube ad te ueniam meridiatum.\\net si iusseris, illud adiuuato,\\nne quis liminis obseret tabellam,\\nneu tibi lubeat foras abire,\\nsed domi maneas paresque nobis\\nnouem continuas fututiones.\\nuerum si quid ages statim iubeto:\\nnam pransus iaceo et satur supinus\\npertundo tunicamque palliumque."},
{ "t": "XXXIII", "p": "O furum optime balneariorum\\nVibenni pater et cinaede fili,\\n(nam dextra pater inquinatiore,\\nculo filius est uoraciore)\\ncur non exilium malasque in oras\\nitis? quandoquidem patris rapinae\\nnotae sunt populo, et natis pilosas,\\nfili, non potes asse uenditare."},
{ "t": "XXXIV", "p": "Dianae sumus in fide\\n  puellae et pueri integri:\\n  Dianam pueri integri\\n  puellaeque canamus.\\no Latonia, maximi\\n  magna progenies Iouis,\\n  quam mater prope Deliam\\n  deposiuit oliuam,\\nmontium domina ut fores\\n  siluarumque uirentium\\n  saltuumque reconditorum\\n  amniumque sonantum:\\ntu Lucina dolentibus\\n  Iuno dicta puerperis,\\n  tu potens Triuia et notho's\\n  dicta lumine Luna.\\ntu cursu, dea, menstruo\\n  metiens iter annuum,\\n  rustica agricolae bonis\\n  tecta frugibus exples.\\nsis quocumque tibi placet\\n  sancta nomine, Romulique\\n  antique ut solita's bona\\n  sospites ope gentem."},
{ "t": "XXXV", "p": "Poetae tenero, meo sodali,\\nuelim Caecilio, papyre, dicas\\nVeronam ueniat, Noui relinquens\\nComi moenia Lariumque litus.\\nnam quasdam uolo cogitationes\\namici accipiat sui meique.\\nquare si sapiet uiam uorabit,\\nquamuis candida milies puella\\neuntem reuocet, manusque collo\\nambas iniciens roget morari.\\nquae nunc, si mihi uera nuntiantur,\\nillum deperit impotente amore.\\nnam quo tempore legit incohatam\\nDindymi dominam, ex eo misellae\\nignes interiorem edunt medullam.\\nignosco tibi, Sapphica puella\\nmusa doctior; est enim uenuste\\nmagna Caecilio incohata mater."},
{ "t": "XXXVI", "p": "Annales Volusi, cacata carta,\\nuotum soluite pro mea puella.\\nnam sanctae Veneri Cupidinique\\nuouit, si sibi restitutus essem\\ndesissemque truces uibrare iambos,\\nelectissima pessimi poetae\\nscripta tardipedi deo daturam\\ninfelicibus ustulanda lignis.\\net haec pessima se puella uidit\\niocose lepide uouere diuis.\\nnunc o caeruleo creata ponto,\\nquae sanctum Idalium Vriosque apertos,\\nquaeque Ancona Cnidumque harundinosam\\ncolis quaeque Amathunta, quaeque Golgos,\\nquaeque Durrachium Hadriae tabernam;\\nacceptum face redditumque uotum,\\nsi non illepidum neque inuenustum est.\\nat uos interea uenite in ignem,\\npleni ruris et inficetiarum\\nannales Volusi, cacata carta."},
{ "t": "XXXVII", "p": "Salax taberna uosque contubernales,\\na pilleatis nona fratribus pila,\\nsolis putatis esse mentulas uobis,\\nsolis licere, quidquid est puellarum,\\nconfutuere et putare ceteros hircos?\\nan, continenter quod sedetis insulsi\\ncentum an ducenti, non putatis ausurum\\nme una ducentos irrumare sessores?\\natqui putate: namque totius uobis\\nfrontem tabernae [+]sopionibus[+] scribam.\\npuella nam mei, quae meo sinu fugit,\\namata tantum quantum amabitur nulla,\\npro qua mihi sunt magna bella pugnata,\\nconsedit istic. hanc boni beatique\\nomnes amatis, et quidem, quod indignum est,\\nomnes pusilli et semitarii moechi;\\ntu praeter omnes une de capillatis,\\ncuniculosae Celtiberiae fili,\\nEgnati, opaca quem bonum facit barba\\net dens Hibera defricatus urina."},
{ "t": "XXXVIII", "p": "Malest, Cornifici, tuo Catullo,\\nmalest, me hercule [+]et[+] laboriose,\\net magis magis in dies et horas.\\nquem tu, quod minimum facillimumque est,\\nqua solatus es allocutione?\\nirascor tibi. sic meos amores?\\npaulum quid lubet allocutionis,\\nmaestius lacrimis Simonideis."},
{ "t": "XXXIX", "p": "Egnatius, quod candidos habet dentes,\\nrenidet usque quaque: sei ad rei uentum est\\nsubsellium, cum orator excitat fletum,\\nrenidet ille: si ad pii rogum fili\\nlugetur, orba cum flet unicum mater,\\nrenidet ille: quidquid est, ubicumque est,\\nquodcumque agit, renidet: hunc habet morbum,\\nneque elegantem, ut arbitror, neque urbanum.\\nquare monendum test mihi, bone Egnati.\\nsi urbanus esses aut Sabinus aut Tiburs,\\naut parcus Vmber aut obesus Etruscus,\\naut Lanuinus ater atque dentatus,\\naut Transpadanus, ut meos quoque attingam,\\naut qui lubet, qui puriter lauit dentes,\\ntamen renidere usque quaque te nollem:\\nnam risu inepto res ineptior nulla est.\\nnunc Celtiber es: Celtiberia in terra,\\nquod quisque minxit, hoc sibi solet mane\\ndentem atque russam defricare gingiuam,\\nut quo iste uester expolitior dens est,\\nhoc te amplius bibisse praedicet loti."},
{ "t": "XL", "p": "Quaenam te mala mens, miselle Rauide,\\nagit praecipitem in meos iambos?\\nquis deus tibi non bene aduocatus\\nuecordem parat excitare rixam?\\nan ut peruenias in ora uulgi?\\nquid uis? qua lubet esse notus optas?\\neris, quandoquidem meos amores\\ncum longa uoluisti amare poena."},
{ "t": "XLI", "p": "Ameana puella defututa\\ntota milia me decem poposcit,\\nista turpiculo puella naso,\\ndecoctoris amica Formiani.\\npropinqui, quibus est puella curae,\\namicos medicosque conuocate:\\nnon est sana puella, nec rogare\\nqualis sit solet aes imaginosum."},
{ "t": "XLII", "p": "Adeste, hendecasyllabi, quot estis\\nomnes undique, quotquot estis omnes.\\niocum me putat esse moecha turpis,\\net negat mihi uestra reddituram\\npugillaria, si pati potestis.\\npersequamur eam, et reflagitemus.\\nquae sit, quaeritis. illa, quam uidetis\\nturpe incedere, mimice ac moleste\\nridentem catuli ore Gallicani.\\ncircumsistite eam, et reflagitate,\\n'moecha putida, redde codicillos,\\nredde, putida moecha, codicillos.'\\nnon assis facis? o lutum, lupanar,\\naut si perditius potes quid esse.\\nsed non est tamen hoc satis putandum.\\nquod si non aliud potest, ruborem\\nferreo canis exprimamus ore.\\nconclamate iterum altiore uoce\\n'moecha putida, redde codicillos,\\nredde, putida moecha codicillos,'\\nsed nil proficimus, nihil mouetur.\\nmutanda est ratio modusque uobis,\\nsiquid proficere amplius potestis,\\n'pudica et proba, redde codicillos.'"},
{ "t": "XLIII", "p": "Salue, nec minimo puella naso,\\nnec bello pede nec nigris ocellis,\\nnec longis digitis nec ore sicco,\\nnec sane nimis elegante lingua,\\ndecoctoris amica Formiani.\\nten prouincia narrat esse bellam?\\ntecum Lesbia nostra comparatur?\\no saeclum insapiens et infacetum!"},
{ "t": "XLIV", "p": "O funde noster seu Sabine seu Tiburs,\\n(nam te esse Tiburtem autumant, quibus non est\\ncordi Catullum laedere: at quibus cordi est,\\nquouis Sabinum pignore esse contendunt)\\nsed seu Sabine siue uerius Tiburs,\\nfui libenter in tua suburbana\\nuilla, malamque pectore exspui tussim,\\nnon inmerenti quam mihi meus uenter,\\ndum sumptuosas appeto, dedit, cenas.\\nnam, Sestianus dum uolo esse conuiua,\\norationem in Antium petitorem\\nplenam ueneni et pestilentiae legi.\\nhic me grauedo frigida et frequens tussis\\nquassauit usque dum in tuum sinum fugi,\\net me recuraui otioque et urtica.\\nquare refectus maximas tibi grates\\nago, meum quod non es ulta peccatum.\\nnec deprecor iam, si nefaria scripta\\nSesti recepso, quin grauedinem et tussim\\nnon mihi, sed ipsi Sestio ferat frigus,\\nqui tunc uocat me, cum malum librum legi."},
{ "t": "XLV", "p": "Acmen Septimios suos amore\\ntenens in gremio 'mea' inquit 'Acme,\\nni te perdite amo atque amare porro\\nomnes sum assidue paratus annos\\nquantum qui pote plurimum perire,\\nsolus in Libya Indiaque tosta\\ncaesio ueniam obuius leoni.'\\nhoc ut dixit, Amor sinistra ut ante,\\ndextram sternuit approbationem.\\nat Acme leuiter caput reflectens,\\net dulcis pueri ebrios ocellos\\nillo purpureo ore suauiata,\\n'sic,' inquit 'mea uita Septimille,\\nhuic uni domino usque seruiamus,\\nut multo mihi maior acriorque\\nignis mollibus ardet in medullis.'\\nhoc ut dixit, Amor sinistra ut ante,\\ndextram sternuit approbationem.\\nnunc ab auspicio bono profecti\\nmutuis animis amant amantur.\\nunam Septimios misellus Acmen\\nmauult quam Syrias Britanniasque:\\nuno in Septimio fidelis Acme\\nfacit delicias libidinisque.\\nquis ullos homines beatiores\\nuidit, quis Venerem auspicatiorem?"},
{ "t": "XLVI", "p": "Iam uer egelidos refert tepores,\\niam caeli furor aequinoctialis\\niucundis Zephyri silescit aureis.\\nlinquantur Phrygii, Catulle, campi\\nNicaeaeque ager uber aestuosae:\\nad claras Asiae uolemus urbes.\\niam mens praetrepidans auet uagari,\\niam laeti studio pedes uigescunt.\\no dulces comitum ualete coetus,\\nlonge quos simul a domo profectos\\ndiuersae uariae uiae reportant."},
{ "t": "XLVII", "p": "Porci et Socration, duae sinistrae\\nPisonis, scabies famesque mundi,\\nuos Veraniolo meo et Fabullo\\nuerpus praeposuit Priapus ille?\\nuos conuiuia lauta sumptuose\\nde die facitis? mei sodales\\nquaerunt in triuio uocationes?"},
{ "t": "XLVIII", "p": "Mellitos oculos tuos, Iuuenti,\\nsiquis me sinat usque basiare,\\nusque ad milia basiem trecenta,\\nnec _mi_ umquam uidear satur futurus,\\nnon si densior aridis aristis\\nsit nostrae seges osculationis."},
{ "t": "XLIX", "p": "Disertissime Romuli nepotum,\\nquot sunt quotque fuere, Marce Tulli,\\nquotque post aliis erunt in annis,\\ngratias tibi maximas Catullus\\nagit pessimus omnium poeta,\\ntanto pessimus omnium poeta,\\nquanto tu optimus omnium's patronum."},
{ "t": "L", "p": "Hesterno, Licini, die otiosi\\nmultum lusimus in meis tabellis,\\nut conuenerat esse delicatos.\\nscribens uersiculos uterque nostrum\\nludebat numero modo hoc modo illoc,\\nreddens mutua per iocum atque uinum.\\natque illinc abii tuo lepore\\nincensus, Licini, facetieisque,\\nut nec me miserum cibus iuuaret,\\nnec somnus tegeret quiete ocellos,\\nsed toto indomitus furore lecto\\nuersarer, cupiens uidere lucem,\\nut tecum loquerer, simulque ut essem.\\nat defessa labore membra postquam\\nsemimortua lectulo iacebant,\\nhoc, iucunde, tibi poema feci,\\nex quo perspiceres meum dolorem.\\nnunc audax caue sis, precesque nostras,\\noramus, caue despuas, ocelle,\\nne poenas Nemesis reposcat a te.\\nest uehemens dea: laedere hanc caueto."},
{ "t": "LI", "p": "Ille mi par esse deo uidetur,\\nille, si fas est, superare diuos,\\nqui sedens aduersus identidem te\\n    spectat et audit\\ndulce ridentem, misero quod omnis\\neripit sensus mihi: nam simul te,\\nLesbia, aspexi, nihil est super mi\\n    .  .  .  .  .  .  .\\nlingua sed torpet, tenuis sub artus\\nflamma demanat, sonitu suopte\\ntintinant aures, gemina teguntur\\n    lumina nocte.\\n                 *\\notium, Catulle, tibi molestum est:\\notio exsultas nimiumque gestis:\\notium et reges prius et beatas\\n    perdidit urbes."},
{ "t": "LII", "p": "Quid est, Catulle? quid moraris emori?\\nsella in curulei Struma Nonius sedet,\\nper consulatum perierat Vatinius:\\nquid est, Catulle? quid moraris emori?"},
{ "t": "LIII", "p": "Risi nescio quem modo e corona,\\nqui, cum mirifice Vatiniana\\nmeus crimina Caluos explicasset,\\nadmirans ait haec manusque tollens,\\n'di magni, salaputium disertum!'"},
{ "t": "LIV", "p": "Othonis caput oppido est pusillum,\\n[+]et Heri[+] rustice, semilauta crura,\\nsubtile et leue peditum Libonis.\\n       *       *       *       *       *\\n       *       *       *       *       *\\nat non effugies meos iambos\\n       *       *       *       *       *\\n       *       *       *       *       *\\nsi non omnia displicere uellem\\ntibi et Fufficio seni recocto\\n       *       *       *       *       *\\nirascere iterum meis iambis\\ninmerentibus, unice imperator."},
{ "t": "LV", "p": "Oramus, si forte non molestum est,\\ndemonstres ubi sint tuae tenebrae.\\nte campo quaesiuimus minore,\\nte in Circo, te in omnibus libellis,\\nte in templo summi Iouis sacrato.\\nin Magni simul ambulatione\\nfemellas omnes, amice, prendi,\\nquas uultu uidi tamen serenas.\\n[+]a uelte[+], sic ipse flagitabam,\\nCamerium mihi pessimae puellae.\\nquaedam inquit, nudum reduc . . .\\n'en hic in roseis latet papillis.'\\nsed te iam ferre Herculei labos est;\\ntanto te in fastu negas, amice.\\nnon custos si fingar ille Cretum,\\nnon si Pegaseo ferar uolatu,\\nnon Ladas ego pinnipesue Perseus,\\nnon Rhesi niueae citaeque bigae;\\nadde huc plumipedas uolatilesque,\\nuentorumque simul require cursum,\\nquos iunctos, Cameri, mihi dicares;\\ndefessus tamen omnibus medullis,\\net multis languoribus peresus,\\nessem te mihi, amice, quaeritando.\\ndic nobis ubi sis futurus, ede\\naudacter, committe, crede lucei.\\nnunc te lacteolae tenent puellae?\\nsi linguam clauso tenes in ore,\\nfructus proicies amoris omnes.\\nuerbosa gaudet Venus loquella.\\nuel, si uis, licet obseres palatum,\\ndum nostri sis particeps amoris."},
{ "t": "LVI", "p": "O rem ridiculam, Cato, et iocosam,\\ndignamque auribus et tuo cachinno.\\nride, quidquid amas, Cato, Catullum:\\nres est ridicula et nimis iocosa.\\ndeprendi modo pupulum puellae\\ntrusantem: hunc ego, si placet Dionae,\\nprotelo rigida mea cecidi."},
{ "t": "LVII", "p": "Pulcre conuenit improbis cinaedis,\\nMamurrae pathicoque Caesarique.\\nnec mirum: maculae paris utrisque,\\nurbana altera et illa Formiana,\\nimpressae resident nec eluentur:\\nmorbosi pariter, gemelli utrique,\\nuno in lectulo, erudituli ambo,\\nnon hic quam ille magis uorax adulter,\\nriuales sociei puellularum.\\npulcre conuenit improbis cinaedis."},
{ "t": "LVIII", "p": "Caeli, Lesbia nostra, Lesbia illa,\\nilla Lesbia, quam Catullus unam\\nplus quam se atque suos amauit omnes,\\nnunc in quadruuiis et angiportis\\nglubit magnanimis Remi nepotes."},
{ "t": "LIX", "p": "Bononiensis Rufa Rufulum fellat,\\nuxor Meneni, saepe quam in sepulcretis\\nuidistis ipso rapere de rogo cenam,\\ncum deuolutum ex igne prosequens panem\\nab semiraso tunderetur ustore."},
{ "t": "LX", "p": "Num te leaena montibus Libystinis\\naut Scylla latrans infima inguinum parte\\ntam mente dura procreauit ac taetra,\\nut supplicis uocem in nouissimo casu\\ncontemptam haberes, a nimis fero corde?"},
{ "t": "LXI", "p": "Collis o Heliconiei\\n  cultor, Vraniae genus,\\n  qui rapis teneram ad uirum\\nVirginem, o Hymenaee Hymen,\\n  Hymen o Hymenaee;\\n|Cinge tempora floribus\\n  suaue olentis amaraci,\\n  flammeum cape laetus, huc\\nHuc ueni, niueo gerens\\n  luteum pede soccum.\\n|Excitusque hilari die,\\n  nuptialia concinens\\n  uoce carmina tinnula,\\nPelle humum pedibus, manu\\n  pineam quate taedam.\\n|Namque Iunia Mallio,\\n  qualis Idalium colens\\n  uenit ad Phrygium Venus\\nIudicem, bona cum bona\\n  nubet alite uirgo,\\n|Floridis uelut enitens\\n  myrtus Asia ramulis\\n  quos Amadryades deae\\nLudicrum sibi rosido\\n  nutriunt umore.\\n|Quare age, huc aditum ferens,\\n  perge linquere Thespiae\\n  rupis Aonios specus,\\nNympha quos super irrigat\\n  frigerans Aganippe.\\n|Ac domum dominam uoca\\n  coniugis cupidam noui,\\n  mentem amore reuinciens\\nVt tenax hedera huc et huc\\n  arborem implicat errans.\\n|Vosque item simul integrae\\n  uirgines, quibus aduenit\\n  par dies, agite in modum\\nDicite, O Hymenaee Hymen,\\n  Hymen O Hymenaee.\\n|Vt lubentius, audiens\\n  se citarier ad suum\\n  munus, huc aditum ferat\\nDux bonae Veneris, boni\\n  coniugator amoris.\\n|Quis deus magis ancsiis\\n  est petendus amantibus?\\n  quem colent homines magis\\nCaelitum, O Hymenaee Hymen,\\n  Hymen O Hymenaee?\\n|Te suis tremulus parens\\n  inuocat, tibi uirgines\\n  zonula soluunt sinus.\\nTe timens cupida nouos\\n  captat aure maritus.\\n|Tu fero iuueni in manus\\n  floridam ipse puellulam\\n  dedis a gremio suae\\nMatris, O Hymenaee Hymen,\\n  Hymen O Hymenaee.\\n|Nil potest sine te Venus,\\n  fama quod bona comprobet,\\n  commodi capere, at potest\\nTe uolente. quis huic deo\\n  compararier ausit?\\n|Nulla quit sine te domus\\n  liberos dare, nec parens\\n  stirpe nitier; at potest\\nTe uolente. quis huic deo\\n  compararier ausit?\\n|Quae tuis careat sacris,\\n  non queat dare praesides\\n  terra finibus: at queat\\nTe uolente. quis huic deo\\n  compararier ausit?\\n|Claustra pandite ianuae.\\n  uirgo adest. uiden ut faces\\n  splendidas quatiunt comas?\\n. . . . . . . .\\n  . . . . . . . .\\n|. . . . . . . .\\n  . . . . . . . .\\n  tardet ingenuus pudor.\\nQuem tamen magis audiens,\\n  flet quod ire necesse est.\\n|Flere desine. non tibi Au-\\n  runculeia periculum est,\\n  ne qua femina pulcrior\\nClarum ab Oceano diem\\n  uiderit uenientem.\\n|Talis in uario solet\\n  diuitis domini hortulo\\n  stare flos hyacinthinus.\\nSed moraris, abit dies.\\n  prodeas noua nupta.\\n|Prodeas noua nupta, si\\n  iam uidetur, et audias\\n  nostra uerba. uiden? faces\\nAureas quatiunt comas:\\n  prodeas noua nupta.\\n|Non tuus leuis in mala\\n  deditus uir adultera,\\n  probra turpia persequens,\\nA tuis teneris uolet\\n  secubare papillis.\\n|Lenta qui uelut adsitas\\n  uitis implicat arbores,\\n  implicabitur in tuum\\nComplexum. sed abit dies.\\n  prodeas noua nupta.\\n|O cubile, quod omnibus\\n  . . . . . . . .\\n  . . . . . . . .\\n. . . . . . . .\\n  candido pede lecti,\\n|Quae tuo ueniunt hero,\\n  quanta gaudia, quae uaga\\n  nocte, quae medio die\\nGaudeat. sed abit dies.\\n  prodeas noua nupta.\\n|Tollite, O pueri, faces.\\n  flammeum uideo uenire.\\n  ite concinite in modum\\n'Io Hymen Hymenaee io,\\n  io Hymen Hymenaee.'\\n|Ne diu taceat procax\\n  Fescennina iocatio.\\n  nec nuces pueris neget\\nDesertum domini audiens\\n  concubinus amorem.\\n|Da nuces pueris, iners\\n  concubine: satis diu\\n  lusisti nucibus. lubet\\nIam seruire Talasio.\\n  concubine, nuces da.\\n|Sordebant tibi uillicae,\\n  concubine, hodie atque heri.\\n  nunc tuum cinerarius\\nTondet os. miser a miser\\n  concubine, nuces da.\\n|Diceris male te a tuis\\n  unguentate glabris marite\\n  abstinere, sed abstine.\\nIo Hymen Hymenaee io,\\n  io Hymen Hymenaee.\\n|Scimus haec tibi quae licent\\n  sola cognita, sed marito\\n  ista non eadem licent.\\nIo Hymen Hymenaee io,\\n  io Hymen Hymenaee.\\n|Nupta, tu quoque quae tuus\\n  uir petet caue ne neges,\\n  ni petitum aliunde eat.\\nIo Hymen Hymenaee io,\\n  io Hymen Hymenaee.\\n|En tibi domus ut potens\\n  et beata uiri tui.\\n  quae tibi sine seruiat\\n(Io Hymen Hymenaee io,\\n  io Hymen Hymenaee)\\n|Vsque dum tremulum mouens\\n  cana tempus anilitas\\n  omnia omnibus annuit.\\nIo Hymen Hymenaee io,\\n  io Hymen Hymenaee.\\n|Transfer omine cum bono\\n  limen aureolos pedes,\\n  rasilemque subi forem.\\nIo, Hymen Hymenaee io,\\n  io Hymen Hymenaee.\\n|Aspice unus ut accubans\\n  uir tuus Tyrio in toro,\\n  totus immineat tibi.\\nIo Hymen Hymenaee io,\\n  io Hymen Hymenaee.\\n|Illi non minus ac tibi\\n  pectore uritur intimo\\n  flamma, sed penite magis.\\nIo Hymen Hymenaee io,\\n  io Hymen Hymenaee.\\n|. . . . . . . .\\n  . . . . . . . .\\n  . . . . . . . .\\n. . . . . . . .\\n  . . . . . . . .\\n|Mitte brachiolum teres,\\n  praetextate, puellulae.\\n  iam cubile adeat uiri.\\nIo Hymen Hymenaee io,\\n io Hymen Hymenaee.\\n|Vos bonae senibus uiris\\n  cognitae bene feminae,\\n  collocate puellulam.\\nIo Hymen Hymenaee io,\\n  io Hymen Hymenaee.\\n|Iam licet uenias, marite.\\n  uxor in thalamo tibi est,\\n  ore floridulo nitens\\nAlba parthenice uelut\\n  luteumue papauer.\\n|At, marite, ita me iuuent\\n  caelites, nihilo minus\\n  pulcer es, neque te Venus\\nNeglegit. sed abit dies.\\n  perge ne remorare.\\n|Non diu remoratus es.\\n  iam uenis. bona te Venus\\n  iuuerit, quoniam palam\\nQuae cupis capis et bonum\\n  non abscondis amorem.\\n|Ille pulueris Africei\\n  siderumque micantium\\n  subducat numerum prius,\\nQui uostri numerare uolt\\n  multa milia ludei.\\n|Ludite ut lubet et breui\\n  liberos date. non decet\\n  tam uetus sine liberis\\nNomen esse, sed indidem\\n  semper ingenerari.\\n|Torquatus uolo paruulus\\n  matris e gremio suae\\n  porrigens teneras manus,\\nDulce rideat ad patrem\\n  semihiante labello.\\n|Sit suo similis patri\\n  Mallio et facile inscieis\\n  noscitetur ab omnibus,\\nEt pudicitiam suo\\n  matris indicet ore.\\n|Talis illius a bona\\n  matre laus genus approbet,\\n  qualis unica ab optima\\nMatre Telemacho manet\\n  fama Penelopeo.\\n|Claudite ostia uirgines.\\n  lusimus satis. at bonei\\n  coniuges, bene uiuite et\\nMunere assidue ualentem\\n  exercete iuuentam."},
{ "t": "LXII", "p": "IVVENES\\n|Vesper adest, iuuenes, consurgite: Vesper Olympo\\nexspectata diu uix tandem lumina tollit.\\nsurgere iam tempus, iam pinguis linquere mensas,\\niam ueniet uirgo, iam dicetur hymenaeus.\\nHymen O Hymenaee, Hymen ades O Hymenaee!\\n||VIRGINES\\n|Cernitis, innuptae, iuuenes? consurgite contra;\\nnimirum Oetaeos ostendit noctifer ignes.\\nsic certest; uiden ut perniciter exsiluere?\\nnon temere exsiluere, canent quod uisere par est.\\nHymen O Hymenaee, Hymen ades O Hymenaee!\\n||IVVENES\\n|Non facilis nobis, aequalis, palma parata est,\\naspicite, innuptae secuta ut meditata requirunt.\\nnon frustra meditantur, habent memorabile quod sit,\\nnec mirum, penitus quae tota mente laborant.\\nnos alio mentes, alio diuisimus aures,\\niure igitur uincemur, amat uictoria curam.\\nquare nunc animos saltem committite uestros,\\ndicere iam incipient, iam respondere decebit.\\nHymen O Hymenaee, Hymen ades O Hymenaee.\\n||VIRGINES\\n|Hespere, qui caelo fertur crudelior ignis?\\nqui natam possis complexu auellere matris,\\ncomplexu matris retinentem auellere natam,\\net iuueni ardenti castam donare puellam.\\nquid faciunt hostes capta crudelius urbe?\\nHymen O Hymenaee, Hymen ades O Hymenaee!\\n||IVVENES\\n|Hespere, qui caelo lucet iucundior ignis?\\nqui desponsa tua firmes conubia flamma,\\nquae pepigere uiri, pepigerunt ante parentes,\\nnec iunxere prius quam se tuus extulit ardor.\\nquid datur a diuis felici optatius hora?\\nHymen O Hymenaee, Hymen ades O Hymenaee!\\n||VIRGINES\\n|Hesperus e nobis, aequalis, abstulit unam.\\n  . . . . . . . .\\n. . . . . . . .\\n. . . . . . . .\\n. . . . . . . .\\n. . . . . . . .\\n. . . . . . . .\\n[Hymen O Hymenaee, Hymen ades O Hymenaee!\\n||IVVENES\\n|. . . . . . . .\\n. . . . . . . .\\nNamque tuo aduentu uigilat custodia semper,\\nnocte latent fures, quos idem saepe reuertens,\\nHespere, mutato comprendis nomine eosdem.\\nat libet innuptis ficto te carpere questu.\\nquid tum, si carpunt, tacita quem mente requirunt?\\nHymen O Hymenaee, Hymen ades O Hymenaee!\\n||VIRGINES\\n|Vt flos in saeptis secretus nascitur hortis,\\nignotus pecori, nullo contusus aratro,\\nquem mulcent aurae, firmat sol, educat imber;\\nmulti illum pueri, multae optauere puellae:\\nidem cum tenui carptus defloruit ungui,\\nnulli illum pueri, nullae optauere puellae:\\nsic uirgo, dum intacta manet, dum cara suis est;\\ncum castum amisit polluto corpore florem,\\nnec pueris iucunda manet, nec cara puellis.\\nHymen o Hymenaee, Hymen ades o Hymenaee!\\n||IVVENES\\n|Vt uidua in nudo uitis quae nascitur aruo,\\nnumquam se extollit, numquam mitem educat uuam,\\nsed tenerum prono deflectens pondere corpus,\\niam iam contingit summum radice flagellum,\\nhanc nulli agricolae, nulli coluere iuuenci:\\nat si forte eadem est ulmo coniuncta marito,\\nmulti illam agricolae, multi accoluere iuuenci:\\nsic uirgo dum intacta manet, dum inculta senescit;\\ncum par conubium maturo tempore adepta est,\\ncara uiro magis et minus est inuisa parenti.\\n|et tu ne pugna cum tali coniuge uirgo,\\nnon aequom est pugnare, pater cui tradidit ipse.\\nipse pater cum matre, quibus parere necesse est.\\n. . . . . . . .\\nuirginitas non tota tua est, ex parte parentum est,\\ntertia pars patrist, pars est data tertia matri,\\ntertia sola tua est: noli pugnare duobus,\\nqui genero sua iura simul cum dote dederunt.\\nHymen o Hymenaee, Hymen ades o Hymenaee!"},
{ "t": "LXIII", "p": "Super alta uectus Attis celeri rate maria,\\nPhrygium ut nemus citato cupide pede tetigit,\\nadiitque opaca siluis redimita loca deae,\\nstimulatus ibi furenti rabie, uagus animis,\\ndeuoluit ile acuto sibi pondere silicis.\\nitaque ut relicta sensit sibi membra sine uiro,\\netiam recente terrae sola sanguine maculans,\\nniueis citata cepit manibus leue typanum,\\ntypanum, tubam Cybelles, tua, mater, initia,\\nquatiensque terga taurei teneris caua digitis,\\ncanere haec suis adorta est tremebunda comitibus.\\nagite ite ad alta, Gallae, Cybeles nemora simul,\\nsimul ite, Dindimenae dominae uaga pecora,\\naliena quae petentes uelut exules loca,\\nsectam meam exsecutae duce me mihi comites,\\nrapidum salum tulistis truculentaque pelagi,\\net corpus euirastis Veneris nimio odio;\\nhilarate aere citatis erroribus animum.\\nmora tarda mente cedat: simul ite, sequimini\\nPhrygiam ad domum Cybelles, Phrygia ad nemora deae,\\nubi cymbalum sonat uox, ubi tympana reboant,\\ntibicen ubi canit Phryx curuo graue calamo,\\nubi capita Maenades ui iaciunt hederigerae,\\nubi sacra sancta acutis ululatibus agitant,\\nubi sueuit illa diuae uolitare uaga cohors,\\nquo nos decet citatis celerare tripudiis.\\nsimul haec comitibus Attis cecinit notha mulier,\\nthiasus repente linguis trepidantibus ululat,\\nleue tympanum remugit, caua cymbala recrepant,\\nuiridem citus adit Idam properante pede chorus.\\nfuribunda simul anhelans uaga uadit animam agens\\ncomitata tympano Attis per opaca nemora dux,\\nueluti iuuenca uitans onus indomita iugi:\\nrapidae ducem secuntur Gallae properipedem.\\nitaque, ut domum Cybelles tetigere lassulae,\\nnimio e labore somnum capiunt sine Cerere.\\npiger his labante languore oculos sopor operit:\\nabit in quiete molli rabidus furor animi.\\nsed ubi oris aurei Sol radiantibus oculis\\nlustrauit aethera album, sola dura, mare ferum,\\npepulitque noctis umbras uegetis sonipedibus,\\nibi Somnus excitum Attin fugiens citus abiit:\\ntrepidante eum recepit dea Pasithea sinu.\\nita de quiete molli rapida sine rabie\\nsimul ipse pectore Attis sua facta recoluit,\\nliquidaque mente uidit sine queis ubique foret,\\nanimo aestuante rusum reditum ad uada tetulit.\\nibi maria uasta uisens lacrimantibus oculis,\\npatriam allocuta maestast ita uoce miseriter.\\n'patria o mei creatrix, patria o mea genetrix,\\nego quam miser relinquens, dominos ut herifugae\\nfamuli solent, ad Idae tetuli nemora pedem,\\nut aput niuem et ferarum gelida stabula forem,\\net earum omnia adirem furibunda latibula,\\nubinam aut quibus locis te positam, patria, reor?\\ncupit ipsa pupula ad te sibi dirigere aciem,\\nrabie fera carens dum breue tempus animus est.\\negone a mea remota haec ferar in nemora domo?\\npatria, bonis, amicis, genitoribus abero?\\nabero foro, palaestra, stadio et gymnasiis?\\nmiser a miser, querendum est etiam atque etiam, anime.\\nquod enim genus figuraest, ego non quod obierim?\\nego mulier, ego adolescens, ego ephebus, ego puer,\\nego gymnasei fui flos, ego eram decus olei:\\nmihi ianuae frequentes, mihi limina tepida,\\nmihi floridis corollis redimita domus erat,\\nlinquendum ubi esset orto mihi Sole cubiculum.\\nego nunc deum ministra et Cybeles famula ferar?\\nego Maenas, ego mei pars, ego uir sterilis ero?\\nego uiridis algida Idae niue amicta loca colam?\\nego uitam agam sub altis Phrygiae columinibus,\\nubi cerua siluicultrix, ubi aper nemoriuagus?\\niam iam dolet quod egi, iam iamque paenitet.'\\nroseis ut huic labellis sonitus citus abiit,\\ngeminas deorum ad auris noua nuntia referens,\\nibi iuncta iuga resoluens Cybele leonibus\\nlaeuumque pecoris hostem stimulans ita loquitur.\\n'agedum' inquit 'age ferox i, face ut hunc furor agitet,\\nface uti furoris ictu reditum in nemora ferat,\\nmea libere nimis qui fugere imperia cupit.\\nage caede terga cauda, tua uerbera patere,\\nface cuncta mugienti fremitu loca retonent,\\nrutilam ferox torosa ceruice quate iubam.'\\nait haec minax Cybelle religatque iuga manu.\\nferus ipse sese adhortans rapidum incitat animo,\\nuadit, fremit, refringit uirgulta pede uago.\\nat ubi umida albicantis loca litoris adiit,\\ntenerumque uidit Attin prope marmora pelagei,\\nfacit impetum: ille demens fugit in nemora fera:\\nibi semper omne uitae spatium famula fuit.\\ndea, magna dea, Cybelle, dea, domina Dindimei,\\nprocul a mea tuos sit furor omnis, hera, domo:\\nalios age incitatos, alios age rabidos."},
{ "t": "LXIV", "p": "Peliaco quondam prognatae uertice pinus\\ndicuntur liquidas Neptuni nasse per undas\\nPhasidos ad fluctus et fines Aeetaeos,\\ncum lecti iuuenes, Argiuae robora pubis,\\nauratam optantes Colchis auertere pellem\\nausi sunt uada salsa cita decurrere puppi,\\ncaerula uerrentes abiegnis aequora palmis.\\ndiua quibus retinens in summis urbibus arces,\\nipsa leui fecit uolitantem flamine currum,\\npinea coniungens inflexae texta carinae.\\nilla rudem cursu prima imbuit Amphitriten.\\nquae simul ac rostro uentosum proscidit aequor,\\ntortaque remigio spumis incanuit unda,\\nemersere feri candenti e gurgite uultus\\naequoreae monstrum Nereides admirantes.\\nilla, atque haud alia, uiderunt luce marinas\\nmortales oculi nudato corpore Nymphas\\nnutricum tenus exstantes e gurgite cano.\\ntum Thetidis Peleus incensus fertur amore,\\ntum Thetis humanos non despexit hymenaeos,\\ntum Thetidi pater ipse iugandum Pelea sensit.\\no nimis optato saeclorum tempore nati\\nheroes, saluete, deum genus! o bona mater!\\nuos ego saepe meo uos carmine compellabo.\\nteque adeo eximie taedis felicibus aucte,\\nThessaliae columen Peleu, cui Iuppiter ipse,\\nipse suos diuum genitor concessit amores.\\ntene Thetis tenuit pulcerrima Neptunine?\\ntene suam Tethys concessit ducere neptem,\\nOceanusque, mari totum qui amplectitur orbem?\\nquae simul optato finitae tempore luces\\naduenere, domum conuentu tota frequentat\\nThessalia, oppletur laetanti regia coetu:\\ndona ferunt prae se, declarant gaudia uultu.\\ndeseritur Scyros, linquunt Phthiotica Tempe,\\nCrannonisque domos ac moenia Larisaea,\\nPharsaliam coeunt, Pharsalia tecta frequentant.\\nrura colit nemo, mollescunt colla iuuencis,\\nnon humilis curuis purgatur uinea rastris,\\nnon glebam prono conuellit uomere taurus,\\nnon falx attenuat frondatorum arboris umbram,\\nsqualida desertis rubigo infertur aratris.\\nipsius at sedes, quacumque opulenta recessit\\nregia, fulgenti splendent auro atque argento.\\ncandet ebur soliis, collucent pocula mensae,\\ntota domus gaudet regali splendida gaza.\\npuluinar uero diuae geniale locatur\\nsedibus in mediis, Indo quod dente politum\\ntincta tegit roseo conchyli purpura fuco.\\nhaec uestis priscis hominum uariata figuris\\nheroum mira uirtutes indicat arte.\\nnamque fluentisono prospectans litore Diae,\\nThesea cedentem celeri cum classe tuetur\\nindomitos in corde gerens Ariadna furores,\\nnecdum etiam sese quae uisit uisere credit,\\nut pote fallaci quae tum primum excita somno\\ndesertam in sola miseram se cernat harena.\\nimmemor at iuuenis fugiens pellit uada remis,\\nirrita uentosae linquens promissa procellae.\\nquem procul ex alga maestis Minois ocellis,\\nsaxea ut effigies bacchantis, prospicit, eheu,\\nprospicit et magnis curarum fluctuat undis,\\nnon flauo retinens subtilem uertice mitram,\\nnon contecta leui uelatum pectus amictu,\\nnon tereti strophio lactentis uincta papillas,\\nomnia quae toto delapsa e corpore passim\\nipsius ante pedes fluctus salis alludebant.\\nsed neque tum mitrae neque tum fluitantis amictus\\nilla uicem curans toto ex te pectore, Theseu,\\ntoto animo, tota pendebat perdita mente.\\na misera, assiduis quam luctibus externauit\\nspinosas Erycina serens in pectore curas,\\nilla tempestate, ferox quo ex tempore Theseus\\negressus curuis e litoribus Piraei\\nattigit iniusti regis Cortinia tecta.\\nnam perhibent olim crudeli peste coactam\\nAndrogeoneae poenas exsoluere caedis\\nelectos iuuenes simul et decus innuptarum\\nCecropiam solitam esse dapem dare Minotauro.\\nquis angusta malis cum moenia uexarentur,\\nipse suum Theseus pro caris corpus Athenis\\nproicere optauit potius quam talia Cretam\\nfunera Cecropiae nec funera portarentur.\\natque ita naue leui nitens ac lenibus auris\\nmagnanimum ad Minoa uenit sedesque superbas.\\nhunc simul ac cupido conspexit lumine uirgo\\nregia, quam suauis exspirans castus odores\\nlectulus in molli complexu matris alebat,\\nquales Eurotae progignunt flumina myrtus,\\nauraue distinctos educit uerna colores,\\nnon prius ex illo flagrantia declinauit\\nlumina, quam cuncto concepit corpore flammam\\nfunditus atque imis exarsit tota medullis.\\nheu misere exagitans immiti corde furores\\nsancte puer, curis hominum qui gaudia misces,\\nquaeque regis Golgos quaeque Idalium frondosum,\\nqualibus incensam iactastis mente puellam\\nfluctibus, in flauo saepe hospite suspirantem!\\nquantos illa tulit languenti corde timores!\\nquanto saepe magis fulgore expalluit auri!\\ncum saeuum cupiens contra contendere monstrum\\naut mortem appeteret Theseus aut praemia laudis.\\nnon ingrata tamen frustra munuscula diuis\\npromittens tacito succendit uota labello.\\nnam uelut in summo quatientem brachia Tauro\\nquercum, aut conigeram sudanti cortice pinum,\\nindomitus turbo contorquens flamine robur,\\neruit (illa procul radicitus exturbata\\nprona cadit, late quaeuiscumque obuia frangens),\\nsic domito saeuum prostrauit corpore Theseus\\nnequiquam uanis iactantem cornua uentis.\\ninde pedem sospes multa cum laude reflexit\\nerrabunda regens tenui uestigia filo,\\nne labyrintheis e flexibus egredientem\\ntecti frustraretur inobseruabilis error.\\nsed quid ego a primo digressus carmine plura\\ncommemorem, ut linquens genitoris filia uultum,\\nut consanguineae complexum, ut denique matris,\\nquae misera in nata deperdita lamentata est,\\nomnibus his Thesei dulcem praeoptarit amorem:\\naut ut uecta ratis spumosa ad litora Diae,\\naut ut eam deuincta .... lumina somno\\nliquerit immemori discedens pectore coniunx?\\nsaepe illam perhibent ardenti corde furentem\\nclarisonas imo fudisse e pectore uoces,\\nac tum praeruptos tristem conscendere montes,\\nunde aciem in pelagi uastos protenderet aestus,\\ntum tremuli salis aduersas procurrere in undas\\nmollia nudatae tollentem tegmina surae,\\natque haec extremis maestam dixisse querellis,\\nfrigidulos udo singultus ore cientem.\\n'sicine me patriis auectam, perfide, ab aris,\\nperfide, deserto liquisti in litore, Theseu?\\nsicine discedens neglecto numine diuum,\\nimmemor a deuota domum periuria portas?\\nnullane res potuit crudelis flectere mentis\\nconsilium? tibi nulla fuit clementia praesto,\\nimmite ut nostri uellet miserescere pectus?\\nat non haec quondam nobis promissa dedisti\\nuoce: mihi non haec miserae sperare iubebas,\\nsed conubia laeta, sed optatos hymenaeos,\\nquae cuncta aerei discerpunt irrita uenti.\\ntum iam nulla uiro iuranti femina credat,\\nnulla uiri speret sermones esse fideles;\\nquis dum aliquid cupiens animus praegestit apisci,\\nnil metuunt iurare, nihil promittere parcunt:\\nsed simul ac cupidae mentis satiata libido est,\\ndicta nihil metuere, nihil periuria curant.\\ncerte ego te in medio uersantem turbine leti\\neripui, et potius germanum amittere creui,\\nquam tibi fallaci supremo in tempore dessem.\\npro quo dilaceranda feris dabor alitibusque\\npraeda, neque iniacta tumulabor mortua terra.\\nquaenam te genuit sola sub rupe leaena,\\nquod mare conceptum spumantibus exspuit undis,\\nquae Syrtis, quae Scylla rapax, quae uasta Carybdis,\\ntalia qui reddis pro dulci praemia uita?\\nsi tibi non cordi fuerant conubia nostra,\\nsaeua quod horrebas prisci praecepta parentis,\\nat tamen in uestras potuisti ducere sedes,\\nquae tibi iucundo famularer serua labore,\\ncandida permulcens liquidis uestigia lymphis,\\npurpureaue tuum consternens ueste cubile.\\nsed quid ego ignaris nequiquam conquerar aureis,\\nexternata malo, quae nullis sensibus auctae\\nnec missas audire queunt nec reddere uoces?\\nille autem prope iam mediis uersatur in undis,\\nnec quisquam apparet uacua mortalis in alga.\\nsic nimis insultans extremo tempore saeua\\nfors etiam nostris inuidit questibus auris.\\nIuppiter omnipotens, utinam ne tempore primo\\nGnosia Cecropiae tetigissent litora puppes,\\nindomito nec dira ferens stipendia tauro,\\nperfidus in Creta religasset nauita funem,\\nnec malus hic celans dulci crudelia forma\\nconsilia, in nostris requiesset sedibus hospes!\\nnam quo me referam? quali spe perdita nitor?\\nIdomeneosne petam montes? a gurgite lato\\ndiscernens ponti truculentum diuidit aequor.\\nan patris auxilium sperem? quemne ipsa reliqui\\nrespersum iuuenem fraterna caede secuta?\\nconiugis an fido consoler memet amore?\\nquine fugit lentos incuruans gurgite remos?\\npraeterea nullo litus, sola insula, tecto,\\nnec patet egressus pelagi cingentibus undis:\\nnulla fugae ratio, nulla spes: omnia muta,\\nomnia sunt deserta, ostentant omnia letum.\\nnon tamen ante mihi languescent lumina morte,\\nnec prius a fesso secedent corpore sensus,\\nquam iustam a diuis exposcam prodita multam,\\ncaelestumque fidem postrema comprecer hora.\\nquare facta uirum multantes uindice poena,\\nEumenides, quibus anguino redimita capillo\\nfrons exspirantis praeportat pectoris iras,\\nhuc huc aduentate, meas audite querellas,\\nquas ego, uae miserae, extremis proferre medullis\\ncogor inops, ardens, amenti caeca furore.\\nquae quoniam uerae nascuntur pectore ab imo,\\nuos nolite pati nostrum uanescere luctum,\\nsed quali solam Theseus me mente reliquit,\\ntali mente, deae, funestet seque suosque.'\\nhas postquam maesto profudit pectore uoces,\\nsupplicium saeuis exposcens anxia factis,\\nannuit inuicto caelestum numine rector.\\nquo motu tellus atque horrida contremuerunt\\naequora concussitque micantia sidera mundus.\\nipse autem caeca mentem caligine Theseus\\nconsitus oblito dimisit pectore cuncta,\\nquae mandata prius constanti mente tenebat,\\ndulcia nec maesto sustollens signa parenti\\nsospitem Erechtheum se ostendit uisere portum.\\nnamque ferunt olim, classi cum moenia diuae\\nlinquentem natum uentis concrederet Aegeus,\\ntalia complexum iuueni mandata dedisse.\\n'nate mihi longa iucundior unice uita,\\nnate, ego quem in dubios cogor dimittere casus,\\nreddite in extrema nuper mihi fine senectae,\\nquandoquidem fortuna mea ac tua feruida uirtus\\neripit inuito mihi te, cui languida nondum\\nlumina sunt nati cara saturata figura,\\nnon ego te gaudens laetanti pectore mittam,\\nnec te ferre sinam fortunae signa secundae,\\nsed primum multas expromam mente querellas,\\ncanitiem terra atque infuso puluere foedans,\\ninde infecta uago suspendam lintea malo,\\nnostros ut luctus nostraeque incendia mentis\\ncarbasus obscurata dicet ferrugine Hibera.\\nquod tibi si sancti concesserit incola Itoni,\\nquae nostrum genus, has sedes defendere Erechthi\\nannuit, ut tauri respergas sanguine dextram,\\ntum uero facito ut memori tibi condita corde\\nhaec uigeant mandata, nec ulla oblitteret aetas;\\nut simul ac nostros inuisent lumina collis,\\nfunestam antennae deponant undique uestem,\\ncandidaque intorti sustollant uela rudentes,\\nquam primum cernens ut laeta gaudia mente\\nagnoscam, cum te reducem aetas prospera sistet.'\\nhaec mandata prius constanti mente tenentem\\nThesea ceu pulsae uentorum flamine nubes\\naereum niuei montis liquere cacumen.\\nat pater, ut summa prospectum ex arce petebat,\\nanxia in assiduos absumens lumina fletus,\\ncum primum inflati conspexit lintea ueli,\\npraecipitem sese scopulorum e uertice iecit,\\namissum credens immiti Thesea fato.\\nsic funesta domus ingressus tecta paterna\\nmorte ferox Theseus, qualem Minoidi luctum\\nobtulerat mente immemori talem ipse recepit.\\nquae tamen aspectans cedentem maesta carinam\\nmultiplices animo uoluebat saucia curas.\\nat parte ex alia florens uolitabat Iacchus\\ncum thiaso Satyrorum et Nysigenis Silenis,\\nte quaerens, Ariadna, tuoque incensus amore.\\nqui tum alacres passim lymphata mente furebant\\neuhoe bacchantes, euhoe capita inflectentes.\\nharum pars tecta quatiebant cuspide thyrsos,\\npars e diuulso iactabant membra iuuenco,\\npars sese tortis serpentibus incingebant,\\npars obscura cauis celebrabant orgia cistis,\\norgia, quae frustra cupiunt audire profani,\\nplangebant aliae proceris tympana palmis,\\naut tereti tenuis tinnitus aere ciebant,\\nmultis raucisonos efflabant cornua bombos\\nbarbaraque horribili stridebat tibia cantu.\\ntalibus amplifice uestis decorata figuris\\npuluinar complexa suo uelabat amictu.\\nquae postquam cupide spectando Thessala pubes\\nexpleta est, sanctis coepit decedere diuis.\\nhic, qualis flatu placidum mare matutino\\nhorrificans Zephyrus procliuas incitat undas,\\naurora exoriente uagi sub limina Solis:\\nquae tarde primum clementi flamine pulsae\\nprocedunt, leni et resonant plangore cachinni,\\npost uento crescente magis magis increbescunt,\\npurpureaque procul nantes ab luce refulgent:\\nsic tum uestibuli linquentis regia tecta\\nad se quisque uago passim pede discedebant.\\nquorum post abitum princeps e uertice Pelei\\naduenit Chiron portans siluestria dona:\\nnam quodcumque ferunt campi, quos Thessala magnis\\nmontibus ora creat, quos propter fluminis undas\\naura parit flores tepidi fecunda Fauoni,\\nhos indistinctis plexos tulit ipse corollis,\\nquo permulsa domus iucundo risit odore.\\nconfestim Penios adest, uiridantia Tempe,\\nTempe, quae siluae cingunt super impendentes,\\n[+]Minosim[+] linquens [+]doris[+] celebranda choreis,\\nnon uacuos: namque ille tulit radicitus altas\\nfagos ac recto proceras stipite laurus,\\nnon sine nutanti platano lentaque sorore\\nflammati Phaethontis et aerea cupressu.\\nhaec circum sedes late contexta locauit,\\nuestibulum ut molli uelatum fronde uireret.\\npost hunc consequitur sollerti corde Prometheus,\\nextenuata gerens ueteris uestigia poenae,\\nquam quondam silici restrictus membra catena\\npersoluit pendens e uerticibus praeruptis.\\ninde pater diuum sancta cum coniuge natisque\\naduenit caelo, te solum, Phoebe, relinquens,\\nunigenamque simul cultricem montibus Iri:\\nPelea nam tecum pariter soror aspernata est,\\nnec Thetidis taedas uoluit celebrare iugalis.\\nqui postquam niueis flexerunt sedibus artus,\\nlarge multiplici constructae sunt dape mensae,\\ncum interea infirmo quatientes corpora motu\\nueridicos Parcae coeperunt edere cantus.\\nhis corpus tremulum complectens undique uestis\\ncandida purpurea talos incinxerat ora,\\nat roseo niueae residebant uertice uittae,\\naeternumque manus carpebant rite laborem.\\nlaeua colum molli lana retinebat amictum,\\ndextera tum leuiter deducens fila supinis\\nformabat digitis, tum prono in pollice torquens\\nlibratum tereti uersabat turbine fusum,\\natque ita decerpens aequabat semper opus dens,\\nlaneaque aridulis haerebant morsa labellis,\\nquae prius in leui fuerant exstantia filo:\\nante pedes autem candentis mollia lanae\\nuellera uirgati custodibant calathisci.\\nhaec tum clarisona pellentes uellera uoce\\ntalia diuino fuderunt carmine fata,\\ncarmine, perfidiae quod post nulla arguet aetas.\\nO decus eximium magnis uirtutibus augens,\\nEmathiae tutamen opis, clarissime nato,\\naccipe, quod laeta tibi pandunt luce sorores,\\nueridicum oraclum: sed uos, quae fata secuntur,\\ncurrite ducentes subtegmina, currite, fusi.\\nadueniet tibi iam portans optata maritis\\nHesperus, adueniet fausto cum sidere coniunx,\\nquae tibi flexanimo mentis perfundat amorem,\\nlanguidulosque paret tecum coniungere somnos,\\nleuia substernens robusto brachia collo.\\ncurrite ducentes subtegmina, currite, fusi.\\nnulla domus tales umquam contexit amores,\\nnullus amor tali coniunxit foedere amantes,\\nqualis adest Thetidi, qualis concordia Peleo.\\ncurrite ducentes subtegmina, currite, fusi.\\nnascetur uobis expers terroris Achilles,\\nhostibus haud tergo, sed forti pectore notus,\\nqui persaepe uago uictor certamine cursus\\nflammea praeuertet celeris uestigia ceruae.\\ncurrite ducentes subtegmina, currite, fusi.\\nnon illi quisquam bello se conferet heros,\\ncum Phrygii Teucro manabunt sanguine campi,\\nTroicaque obsidens longinquo moenia bello,\\nperiuri Pelopis uastabit tertius heres.\\ncurrite ducentes subtegmina, currite, fusi.\\nillius egregias uirtutes claraque facta\\nsaepe fatebuntur natorum in funere matres,\\ncum incuruo canos soluent a uertice crines,\\nputridaque infirmis uariabunt pectora palmis.\\ncurrite ducentes subtegmina, currite, fusi.\\nnamque uelut densas praecerpens cultor aristas\\nsole sub ardenti flauentia demetit arua,\\n. . . . . . . .\\nTroiugenum infesto prosternens corpora ferro.\\ncurrite ducentes subtegmina, currite, fusi.\\ntestis erit magnis uirtutibus unda Scamandri,\\nquae passim rapido diffunditur Hellesponto,\\ncuius iter caesis angustans corporum aceruis\\nalta tepefaciet permixta flumina caede.\\ncurrite ducentes subtegmina, currite, fusi.\\ndenique testis erit morti quoque reddita praeda,\\ncum teres excelso coaceruatum aggere bustum\\nexcipiet niueos perculsae uirginis artus.\\ncurrite ducentes subtegmina, currite, fusi.\\nnam simul ac fessis dederit fors copiam Achiuis\\nurbis Dardaniae Neptunia soluere uincla,\\nalta Polyxenia madefient caede sepulcra:\\nquae, uelut ancipiti succumbens uictima ferro,\\nproiciet truncum summisso poplite corpus.\\ncurrite ducentes subtegmina, currite, fusi.\\nquare agite optatos animi coniungite amores.\\naccipiat coniunx felici foedere diuam,\\ndedatur cupido iam dudum nupta marito.\\ncurrite ducentes subtegmina, currite, fusi.\\nnon illam nutrix orienti luce reuisens\\nhesterno collum poterit circumdare filo,\\ncurrite ducentes subtegmina, currite, fusi.\\nanxia nec mater discordis maesta puellae\\nsecubitu caros mittet sperare nepotes.\\ncurrite ducentes subtegmina, currite, fusi.\\ntalia praefantes quondam felicia Pelei\\ncarmina diuino cecinerunt pectore Parcae.\\npraesentes namque ante domos inuisere castas\\nheroum, et sese mortali ostendere coetu,\\ncaelicolae nondum spreta pietate solebant.\\nsaepe pater diuum templo in fulgente reuisens,\\nannua cum festis uenissent sacra diebus,\\nconspexit terra centum procumbere tauros.\\nsaepe uagus Liber Parnasi uertice summo\\nThyadas effusis euantis crinibus egit,\\ncum Delphi tota certatim ex urbe ruentes\\nacciperent laeti diuum fumantibus aris.\\nsaepe in letifero belli certamine Mauors\\naut rapidi Tritonis hera aut Ramnusia uirgo\\narmatas hominum est praesens hortata cateruas.\\nsed postquam tellus scelere est imbuta nefando,\\niustitiamque omnes cupida de mente fugarunt,\\nperfudere manus fraterno sanguine fratres,\\ndestitit extinctos natus lugere parentes,\\noptauit genitor primaeui funera nati,\\nliber ut innuptae poteretur flore nouercae,\\nignaro mater substernens se impia nato\\nimpia non uerita est diuos scelerare parentes,\\nomnia fanda nefanda malo permixta furore\\niustificam nobis mentem auertere deorum.\\nquare nec talis dignantur uisere coetus,\\nnec se contingi patiuntur lumine claro."},
{ "t": "LXV", "p": "Etsi me assiduo confectum cura dolore\\n  seuocat a doctis, Ortale, uirginibus,\\nnec potis est dulcis Musarum expromere fetus\\n  mens animi, tantis fluctuat ipsa malis:\\nnamque mei nuper Lethaeo in gurgite fratris\\n  pallidulum manans alluit unda pedem,\\nTroia Rhoeteo quem subter litore tellus\\n  ereptum nostris obterit ex oculis.\\nalloquar, audiero numquam .... loquentem,\\n  numquam ego te, uita frater amabilior,\\naspiciam posthac? at certe semper amabo,\\n  semper maesta tua carmina morte tegam,\\nqualia sub densis ramorum concinit umbris\\n  Daulias, absumptei fata gemens Itylei.\\nsed tamen in tantis maeroribus, Ortale, mitto\\n  haec expressa tibi carmina Battiadae,\\nne tua dicta uagis nequiquam credita uentis\\n  effluxisse meo forte putes animo.\\nut missum sponsi furtiuo munere malum\\n  procurrit casto uirginis e gremio,\\nquod miserae oblitae molli sub ueste locatum,\\n  dum aduentu matris prosilit, excutitur:\\natque illud prono praeceps agitur decursu,\\n  huic manat tristi conscius ore rubor."},
{ "t": "LXVI", "p": "Omnia qui magni dispexit lumina mundi,\\n  qui stellarum ortus comperit atque obitus,\\nflammeus ut rapidi solis nitor obscuretur,\\n  ut cedant certis sidera temporibus,\\nut Triuiam furtim sub Latmia saxa relegans\\n  dulcis amor giro deuocet aereo:\\nidem me ille Conon caelesti numine uidit\\n  e Beroniceo uertice caesariem\\nfulgentem clare, quam multis illa dearum\\n  leuia protendens brachia pollicita est,\\nqua rex tempestate nouo auctus hymenaeo\\n  uastatum finis iuerat Assyrios,\\ndulcia nocturnae portans uestigia rixae,\\n  quam de uirgineis gesserat exuuiis.\\nestne nouis nuptis odio Venus? idque parentum\\n  frustratur falsis gaudia lacrimulis,\\nubertim thalami quas intra limina fundunt?\\n  non, ita me diui, uera gemunt, iuerint.\\nid mea me multis docuit regina querellis\\n  inuisente nouo proelia torua uiro.\\net tu non orbum luxti deserta cubile,\\n  sed fratris cari flebile discidium?\\ncum penitus maestas exedit cura medullas!\\n  ut tibi tunc toto pectore sollicitae\\nsensibus ereptis mens excidit! at te ego certe\\n  cognoram a parua uirgine magnanimam.\\nanne bonum oblita es facinus, quo regium adepta es\\n  coniugium, quod non fortior ausit alis?\\nsed tum maesta uirum mittens quae uerba locuta es!\\n  Iuppiter, ut tristi lumina saepe manu!\\nquis te mutauit tantus deus? an quod amantes\\n  non longe a caro corpore abesse uolunt?\\natque ibi me cunctis pro dulci coniuge diuis\\n  non sine taurino sanguine pollicita es,\\nsi reditum tetulisset. is haut in tempore longo\\n  captam Asiam Aegypti finibus addiderat.\\nquis ego pro factis caelesti reddita coetu\\n  pristina uota nouo munere dissoluo.\\ninuita, o regina, tuo de uertice cessi,\\n  inuita: adiuro teque tuumque caput,\\ndigna ferat quod siquis inaniter adiurarit:\\n  sed qui se ferro postulet esse parem?\\nille quoque euersus mons est, quem maximum in oris\\n  progenies Thiae clara superuehitur,\\ncum Medi peperere nouum mare, cumque iuuentus\\n  per medium classi barbara nauit Athon.\\nquid facient crines, cum ferro talia cedant?\\n  Iuppiter, ut Chalybon omne genus pereat,\\net qui principio sub terra quaerere uenas\\n  institit ac ferri stringere duritiem!\\nabiunctae paulo ante comae mea fata sorores\\n  lugebant, cum se Memnonis Aethiopis\\nunigena impellens nutantibus aera pennis\\n  obtulit Arsinoes Locridos ales equos,\\nisque per aetherias me tollens abuolat umbras\\n  et Veneris casto collocat in gremio.\\nipsa suum Zephyritis eo famulum legarat,\\n  Graia Canopieis incola litoribus.\\nhic iuueni Ismario ne solum in limine caeli\\n  ex Ariadneis aurea temporibus\\nfixa corona foret, sed nos quoque fulgeremus\\n  deuotae flaui uerticis exuuiae,\\nuuidulum a fluctu cedentem ad templa deum me\\n  sidus in antiquis diua nouum posuit.\\nVirginis et saeui contingens namque Leonis\\n  lumina, Callisto iuxta Lycaoniam,\\nuertor in occasum, tardum dux ante Booten,\\n  qui uix sero alto mergitur Oceano.\\nsed quamquam me nocte premunt uestigia diuum,\\n  lux autem canae Tethyi restituit,\\n(pace tua fari hic liceat, Ramnusia uirgo,\\n  namque ego non ullo uera timore tegam,\\nnec si me infestis discerpent sidera dictis,\\n  condita quin ueri pectoris euoluam):\\nnon his tam laetor rebus, quam me afore semper,\\n  afore me a dominae uertice discrucior,\\nquicum ego, dum uirgo quondam fuit, omnibus expers\\n  unguentis, una milia multa bibi.\\nnunc uos, optato quas iunxit lumine taeda,\\n  non post unanimis corpora coniugibus\\ntradite nudantes reiecta ueste papillas,\\n  quin iucunda mihi munera libet onyx,\\nuester onyx, casto petitis quae iura cubili.\\n  sed quae se impuro dedit adulterio,\\nillius a mala dona leuis bibat irrita puluis:\\n  namque ego ab indignis praemia nulla peto.\\nsed magis, o nuptae, semper concordia uestras\\n  semper amor sedes incolat assiduus.\\ntu uero, regina, tuens cum sidera diuam\\n  placabis festis luminibus Venerem,\\nsanguinis expertem non [+]uestris[+] esse tuum me,\\n  sed potius largis affice muneribus.\\nsidera corruerint utinam! coma regia fiam,\\n  proximus Hydrochoi fulgeret Oarion!"},
{ "t": "LXVII", "p": "CATVLLVS\\n|O dulci iucunda uiro, iucunda parenti,\\n  salue, teque bona Iuppiter auctet ope,\\nianua, quam Balbo dicunt seruisse benigne\\n  olim, cum sedes ipse senex tenuit,\\nquamque ferunt rursus uoto seruisse maligno,\\n  postquam es porrecto facta marita sene.\\ndic age dum nobis, quare mutata feraris\\n  in dominum ueterem deseruisse fidem.\\n|IANVA\\n|Non (ita Caecilio placeam, cui tradita nunc sum)\\n  culpa mea est, quamquam dicitur esse mea,\\nnec peccatum a me quisquam pote dicere quicquam:\\n  [+]uerum istius populi ianua qui te facit[+],\\nqui, quacumque aliquid reperitur non bene factum,\\n  ad me omnes clamant: ianua, culpa tua est.\\n|CATVLLVS\\n|Non istuc satis est uno te dicere uerbo,\\n  sed facere ut quiuis sentiat et uideat.\\n|IANVA\\n|Qui possum? nemo quaerit nec scire laborat.\\n|CATVLLVS\\n|  Nos uolumus: nobis dicere ne dubita.\\n|IANVA\\n|Primum igitur, uirgo quod fertur tradita nobis,\\n  falsum est. non illam uir prior attigerit,\\nlanguidior tenera cui pendens sicula beta\\n  numquam se mediam sustulit ad tunicam:\\nsed pater illius nati uiolasse cubile\\n  dicitur, et miseram conscelerasse domum,\\nsiue quod impia mens caeco flagrabat amore,\\n  seu quod iners sterili semine natus erat,\\nut quaerendum unde unde foret neruosius illud,\\n  quod posset zonam soluere uirgineam.\\n|CATVLLVS\\n|Egregium narras mira pietate parentem,\\n  qui ipse sui nati minxerit in gremium.\\nIANVA\\n|Atqui non solum hoc se dicit cognitum habere\\n  Brixia Chinea supposita specula,\\nflauus quam molli percurrit flumine Mella,\\n  Brixia Veronae mater amata meae,\\nsed de Postumio et Corneli narrat amore,\\n  cum quibus illa malum fecit adulterium.\\ndixerit hic aliquis: quid? tu istaec, ianua, nosti?\\n  cui numquam domini limine abesse licet,\\nnec populum auscultare, sed hic suffixa tigillo\\n  tantum operire soles aut aperire domum?\\nsaepe illam audiui furtiua uoce loquentem\\n  solam cum ancillis haec sua flagitia,\\nnomine dicentem quos diximus, ut pote quae mi\\n  speraret nec linguam esse nec auriculam.\\npraeterea addebat quendam, quem dicere nolo\\n  nomine, ne tollat rubra supercilia.\\nlongus homo est, magnas cui lites intulit olim\\n  falsum mendaci uentre puerperium."},
{ "t": "LXVIII", "p": "Quod mihi fortuna casuque oppressus acerbo\\n  conscriptum hoc lacrimis mittis epistolium,\\nnaufragum ut eiectum spumantibus aequoris undis\\n  subleuem et a mortis limine restituam,\\nquem neque sancta Venus molli requiescere somno\\n  desertum in lecto caelibe perpetitur,\\nnec ueterum dulci scriptorum carmine Musae\\n  oblectant, cum mens anxia peruigilat:\\nid gratum est mihi, me quoniam tibi dicis amicum,\\n  muneraque et Musarum hinc petis et Veneris:\\nsed tibi ne mea sint ignota incommoda, Malli,\\n  neu me odisse putes hospitis officium,\\naccipe, quis merser fortunae fluctibus ipse,\\n  ne amplius a misero dona beata petas.\\ntempore quo primum uestis mihi tradita pura est,\\n  iucundum cum aetas florida uer ageret,\\nmulta satis lusi: non est dea nescia nostri,\\n  quae dulcem curis miscet amaritiem:\\nsed totum hoc studium luctu fraterna mihi mors\\n  abstulit. o misero frater adempte mihi,\\ntu mea tu moriens fregisti commoda, frater,\\n  tecum una tota est nostra sepulta domus,\\nomnia tecum una perierunt gaudia nostra,\\n  quae tuus in uita dulcis alebat amor.\\ncuius ego interitu tota de mente fugaui\\n  haec studia atque omnis delicias animi.\\nquare, quod scribis Veronae turpe Catullo\\n  esse, quod hic quisquis de meliore nota\\nfrigida deserto tepefacsit membra cubili,\\n  id, Malli, non est turpe, magis miserum est.\\nignosces igitur, si, quae mihi luctus ademit,\\n  haec tibi non tribuo munera, cum nequeo.\\nnam, quod scriptorum non magna est copia apud me,\\n  hoc fit, quod Romae uiuimus: illa domus,\\nilla mihi sedes, illic mea carpitur aetas:\\n  huc una ex multis capsula me sequitur.\\nquod cum ita sit, nolim statuas nos mente maligna\\n  id facere aut animo non satis ingenuo,\\nquod tibi non utriusque petenti copia posta est:\\n  ultro ego deferrem, copia siqua foret.\\n                      *\\nNon possum reticere, deae, qua me Allius in re\\n  iuuerit aut quantis iuuerit officiis,\\nne fugiens saeclis obliuiscentibus aetas\\n illius hoc caeca nocte tegat studium:\\nsed dicam uobis, uos porro dicite multis\\n  milibus et facite haec carta loquatur anus.\\n. . . . . . . .\\n  notescatque magis mortuus atque magis,\\nnec tenuem texens sublimis aranea telam\\n  in deserto Alli nomine opus faciat.\\nnam, mihi quam dederit duplex Amathusia curam,\\n  scitis, et in quo me corruerit genere,\\ncum tantum arderem quantum Trinacria rupes\\n  lymphaque in Oetaeis Malia Thermopylis,\\nmaesta neque assiduo tabescere pupula fletu\\n  cessaret tristique imbre madere genae.\\nqualis in aerei perlucens uertice montis\\n  riuus muscoso prosilit e lapide,\\nqui cum de prona praeceps est ualle uolutus,\\n   per medium densi transit iter populi,\\ndulce uiatori lasso in sudore leuamen,\\n  cum grauis exustos aestus hiulcat agros:\\nhic, uelut in nigro iactatis turbine nautis\\n  lenius aspirans aura secunda uenit\\niam prece Pollucis, iam Castoris implorata,\\n  tale fuit nobis Allius auxilium.\\nis clausum lato patefecit limite campum,\\n  isque domum nobis isque dedit dominam,\\nad quam communes exerceremus amores.\\n  quo mea se molli candida diua pede\\nintulit et trito fulgentem in limine plantam\\n  innixsa arguta constituit solea.\\nconiugis ut quondam flagrans aduenit amore\\n  Protesilaeam Laudamia domum\\ninceptam frustra, nondum cum sanguine sacro\\n  hostia caelestis pacificasset heros.\\nnil mihi tam ualde placeat, Ramnusia uirgo,\\n  quod temere inuitis suscipiatur heris.\\nquam ieiuna pium desideret ara cruorem,\\n  docta est amisso Laudamia uiro,\\nconiugis ante coacta noui dimittere collum,\\n  quam ueniens una atque altera rursus hiems\\nnoctibus in longis auidum saturasset amorem,\\n  posset ut abrupto uiuere coniugio,\\nquod scibant Parcae non longo tempore abisse,\\n  si miles muros isset ad Iliacos.\\nnam tum Helenae raptu primores Argiuorum\\n  coeperat ad sese Troia ciere uiros,\\nTroia (nefas) commune sepulcrum Asiae Europaeque,\\n  Troia uirum et uirtutum omnium acerba cinis,\\nqualiter et nostro letum miserabile fratri\\n  attulit. ei misero frater adempte mihi,\\nei misero fratri iucundum lumen ademptum,\\n  tecum una tota est nostra sepulta domus,\\nomnia tecum una perierunt gaudia nostra,\\n  quae tuus in uita dulcis alebat amor.\\nquem nunc tam longe non inter nota sepulcra\\n  nec prope cognatos compositum cineris,\\nsed Troia obscena, Troia infelice sepultum\\n  detinet extremo terra aliena solo.\\nad quam tum properans fertur simul undique pubes\\n  Graeca penetralis deseruisse focos,\\nne Paris abducta gauisus libera moecha\\n  otia pacato degeret in thalamo.\\nquo tibi tum casu, pulcerrima Laudamia,\\n  ereptum est uita dulcius atque anima\\nconiugium: tanto te absorbens uertice amoris\\n  aestus in abruptum detulerat barathrum,\\nquale ferunt Grai Pheneum prope Cylleneum\\n  siccare emulsa pingue palude solum,\\nquod quondam caesis montis fodisse medullis\\n  audit falsiparens Amphitryoniades,\\ntempore quo certa Stymphalia monstra sagitta\\n  perculit imperio deterioris heri,\\npluribus ut caeli tereretur ianua diuis,\\n  Hebe nec longa uirginitate foret.\\nsed tuus altus amor barathro fuit altior illo,\\n  qui actutum domitum ferre iugum docuit.\\nnam neque tam carum confecto aetate parenti\\n  una caput seri nata nepotis alit,\\nqui cum diuitiis uix tandem inuentus auitis\\n  nomen testatas intulit in tabulas,\\nimpia derisi gentilis gaudia tollens,\\n  suscitat a cano uolturium capiti:\\nnec tantum niueo gauisa est ulla columbo\\n  compar, quae multo dicitur improbius\\noscula mordenti semper decerpere rostro,\\n  quam cum praecipue multiuola est mulier.\\nsed tu horum magnos uicisti sola furores,\\n  ut semel es flauo conciliata uiro.\\naut nihil aut paulo cui tum concedere digna\\n  lux mea se nostrum contulit in gremium,\\nquam circumcursans hinc illinc saepe Cupido\\n  fulgebat crocina candidus in tunica.\\nquae tamen etsi uno non est contenta Catullo,\\n  rara uerecundae furta feremus herae,\\nne nimium simus stultorum more molesti.\\n  saepe etiam Iuno, maxima caelicolum,\\nconiugis in culpa flagrantem contudit iram,\\n  noscens omniuoli plurima facta Iouis.\\nat, quia nec diuis homines componier aequum est,\\n  . . . . . . . .\\n. . . . . . . .\\n  ingratum tremuli tolle parentis onus.\\nnec tamen illa mihi dexstra deducta paterna\\n  fraglantem Assyrio uenit odore domum,\\nsed furtiua dedit mira munuscula nocte,\\n  ipsius ex ipso dempta uiri gremio.\\nquare illud satis est, si nobis is datur unis\\n  quem lapide illa diem candidiore notat.\\nhoc tibi, quod potui, confectum carmine munus\\n  pro multis, Alli, redditur officiis,\\nne uestrum scabra tangat rubigine nomen\\n  haec atque illa dies atque alia atque alia.\\nhuc addent diui quam plurima, quae Themis olim\\n  antiquis solita est munera ferre piis.\\nseitis felices et tu simul et tua uita,\\n  et domus in qua olim lusimus et domina,\\net qui principio nobis [+]terram dedit aufert[+],\\n  a quo sunt primo omnia nata bona,\\net longe ante omnes mihi quae me carior ipso est,\\n  lux mea, qua uiua uiuere dulce mihi est."},
{ "t": "LXIX", "p": "Noli admirari, quare tibi femina nulla,\\n  Rufe, uelit tenerum supposuisse femur,\\nnon si illam rarae labefactes munere uestis\\n  aut perluciduli deliciis lapidis.\\nlaedit te quaedam mala fabula, qua tibi fertur\\n  ualle sub alarum trux habitare caper.\\nhunc metuunt omnes: neque mirum: nam mala ualde est\\n  bestia, nec quicum bella puella cubet.\\nquare aut crudelem nasorum interfice pestem,\\n  aut admirari desine cur fugiunt."},
{ "t": "LXX", "p": "Nulli se dicit mulier mea nubere malle\\n  quam mihi, non si se Iuppiter ipse petat.\\ndicit: sed mulier cupido quod dicit amanti,\\n  in uento et rapida scribere oportet aqua."},
{ "t": "LXXI", "p": "Si quoi, Virro, bono sacer introsum obstitit hircus,\\n  aut si quam merito tarda podagra secat,\\naemulus iste tuus, qui uestrum exercet amorem,\\n  mirifice est a te nactus utrumque malum.\\nnam quotiens futuit, totiens ulciscitur ambos:\\n  illam affligit odore, ipse perit podagra."},
{ "t": "LXXII", "p": "Dicebas quondam solum te nosse Catullum,\\n  Lesbia, nec prae me uelle tenere Iouem.\\ndilexi tum te non tantum ut uulgus amicam,\\n  sed pater ut natos diligit et generos.\\nnunc te cognoui: quare etsi impensius uror,\\n  multo mei tamen es uilior et leuior.\\nqui potis est? inquis. Quod amantem iniuria talis\\n  cogit amare magis, sed bene uelle minus."},
{ "t": "LXXIII", "p": "Desine de quoquam quisquam bene uelle mereri,\\n  aut aliquem fieri posse putare pium.\\nomnia sunt ingrata, nihil fecisse benigne\\n  prodest, immo etiam taedet obestque magis;\\nut mihi, quem nemo grauius nec acerbius urget,\\n  quam modo qui me unum atque unicum amicum habuit."},
{ "t": "LXXIV", "p": "Gellius audierat patruum obiurgare solere,\\n  siquis delicias diceret aut faceret.\\nhoc ne ipsi accideret, patrui perdepsuit ipsam\\n  uxorem et patruum reddidit Harpocratem.\\nquod uoluit fecit: nam, quamuis irrumet ipsum\\n  nunc patruum, uerbum non faciet patruus."},
{ "t": "LXXV", "p": "Huc est mens deducta tua, mea Lesbia, culpa,\\n  atque ita se officio perdidit ipsa suo,\\nut iam nec bene uelle queat tibi, si optima fias,\\n  nec desistere amare, omnia si facias."},
{ "t": "LXXVI", "p": "Siqua recordanti benefacta priora uoluptas\\n  est homini, cum se cogitat esse pium,\\nnec sanctam uiolasse fidem, nec foedere in ullo\\n  diuum ad fallendos numine abusum homines,\\nmulta parata manent in longa aetate, Catulle,\\n  ex hoc ingrato gaudia amore tibi.\\nnam quaecumque homines bene cuiquam aut dicere possunt\\n  aut facere, haec a te dictaque factaque sunt.\\nomnia quae ingratae perierunt credita menti.\\n  quare iam te cur amplius excrucies?\\nquin tu animo offirmas atque istinc te ipse reducis,\\n  et dis inuitis desinis esse miser?\\ndifficile est longum subito deponere amorem.\\n  difficile est, uerum hoc qua lubet efficias:\\nuna salus haec est, hoc est tibi peruincendum,\\n  hoc facias, siue id non pote siue pote.\\no di, si uestrum est misereri, aut si quibus umquam\\n  extremam iam ipsa in morte tulistis opem,\\nme miserum aspicite et, si uitam puriter egi,\\n  eripite hanc pestem perniciemque mihi,\\nsei mihi surrepens imos ut torpor in artus\\n  expulit ex omni pectore laetitias.\\nnon iam illud quaero, contra ut me diligat illa,\\n  aut, quod non potis est, esse pudica uelit:\\nipse ualere opto et taetram hunc deponere morbum.\\n  o di, reddite mi hoc pro pietate mea."},
{ "t": "LXXVII", "p": "Rufe mihi frustra ac nequiquam credite amice\\n  (frustra? immo magno cum pretio atque malo),\\nsicine subrepsti mei, atque intestina perurens\\n  ei misero eripuisti omnia nostra bona?\\neripuisti, heu heu nostrae crudele uenenum\\n  uitae, heu heu nostrae pestis amicitiae.\\nsed nunc id doleo, quod purae pura puellae\\n  suauia comminxit spurca saliua tua.\\nuerum id non impune feres: nam te omnia saecla\\n  noscent, et qui sis fama loquetur anus."},
{ "t": "LXXVIII", "p": "Gallus habet fratres, quorum est lepidissima coniunx\\n  alterius, lepidus filius alterius.\\nGallus homo est bellus: nam dulces iungit amores,\\n  cum puero ut bello bella puella cubet.\\nGallus homo est stultus, nec se uidet esse maritum,\\n  qui patruus patrui monstret adulterium."},
{ "t": "LXXIX", "p": "Lesbius est pulcer. quid ni? quem Lesbia malit\\n  quam te cum tota gente, Catulle, tua.\\nsed tamen hic pulcer uendat cum gente Catullum,\\n  si tria natorum suauia reppererit."},
{ "t": "LXXX", "p": "Quid dicam, Gelli, quare rosea ista labella\\n  hiberna fiant candidiora niue,\\nmane domo cum exis et cum te octaua quiete\\n  e molli longo suscitat hora die?\\nnescio quid certe est: an uere fama susurrat\\n  grandia te medii tenta uorare uiri?\\nsic certe est: clamant Victoris rupta miselli\\n  ilia, et emulso labra notata sero."},
{ "t": "LXXXI", "p": "Nemone in tanto potuit populo esse, Iuuenti,\\n  bellus homo, quem tu diligere inciperes,\\npraeterquam iste tuus moribunda ab sede Pisauri\\n  hospes inaurata pallidior statua,\\nqui tibi nunc cordi est, quem tu praeponere nobis\\n  audes, et nescis quod facinus facias?"},
{ "t": "LXXXII", "p": "Quinti, si tibi uis oculos debere Catullum\\n  aut aliud si quid carius est oculis,\\neripere ei noli, multo quod carius illi\\n  est oculis seu quid carius est oculis."},
{ "t": "LXXXIII", "p": "Lesbia mi praesente uiro mala plurima dicit:\\n  haec illi fatuo maxima laetitia est.\\nmule, nihil sentis: si nostri oblita taceret,\\n  sana esset: nunc quod gannit et obloquitur,\\nnon solum meminit, sed, quae multo acrior est res,\\n  irata est: hoc est, uritur et loquitur."},
{ "t": "LXXXIV", "p": "Chommoda dicebat, si quando commoda uellet\\n  dicere, et insidias Arrius hinsidias,\\net tum mirifice sperabat se esse locutum,\\n  cum quantum poterat dixerat hinsidias.\\ncredo, sic mater, sic Liber auunculus eius,\\n  sic maternus auus dixerat atque auia.\\nhoc misso in Syriam requierant omnibus aures:\\n  audibant eadem haec leniter et leuiter,\\nnec sibi postilla metuebant talia uerba,\\n  cum subito affertur nuntius horribilis,\\nIonios fluctus, postquam illuc Arrius isset,\\n  iam non Ionios esse, sed Hionios."},
{ "t": "LXXXV", "p": "Odi et amo: quare id faciam, fortasse requiris.\\n  nescio, sed fieri sentio et excrucior."},
{ "t": "LXXXVI", "p": "Quintia formosa est multis, mihi candida, longa,\\n  recta est: haec ego sic singula confiteor.\\ntotum illud formosa nego: nam nulla uenustas,\\n  nulla in tam magno est corpore mica salis.\\nLesbia formosa est, quae cum pulcerrima tota est,\\n  tum omnibus una omnis surripuit Veneres."},
{ "t": "LXXXVII", "p": "Nulla potest mulier tantum se dicere amatam\\n  uere, quantum a me Lesbia amata mea es.\\nnulla fides nullo fuit umquam in foedere tanta,\\n  quanta in amore tuo ex parte reperta mea est."},
{ "t": "LXXXVIII", "p": "Quid facit is, Gelli, qui cum matre atque sorore\\n  prurit et abiectis peruigilat tunicis?\\nquid facit is, patruum qui non sinit esse maritum?\\n  ecquid scis quantum suscipiat sceleris?\\nsuscipit, o Gelli, quantum non ultima Tethys\\n  nec genitor Nympharum abluit Oceanus:\\nnam nihil est quicquam sceleris, quo prodeat ultra,\\n  non si demisso se ipse uoret capite."},
{ "t": "LXXXIX", "p": "Gellius est tenuis: quid ni? cui tam bona mater\\n  tamque ualens uiuat tamque uenusta soror\\ntamque bonus patruus tamque omnia plena puellis\\n  cognatis, quare is desinat esse macer?\\nqui ut nihil attingat, nisi quod fas tangere non est,\\n  quantumuis quare sit macer inuenies."},
{ "t": "XC", "p": "Nascatur Magus ex Gelli matrisque nefando\\n  coniugio et discat Persicum aruspicium:\\nnam magus ex matre et nato gignatur oportet,\\n  si uera est Persarum impia religio,\\nnatus ut accepto ueneretur carmine diuos\\n  omentum in flamma pingue liquefaciens."},
{ "t": "XCI", "p": "Non ideo, Gelli, sperabam te mihi fidum\\n  in misero hoc nostro, hoc perdito amore fore,\\nquod te cognossem bene constantemue putarem\\n  aut posse a turpi mentem inhibere probro;\\nsed neque quod matrem nec germanam esse uidebam\\n  hanc tibi, cuius me magnus edebat amor.\\net quamuis tecum multo coniungerer usu,\\n  non satis id causae credideram esse tibi.\\ntu satis id duxti: tantum tibi gaudium in omni\\n  culpa est, in quacumque est aliquid sceleris."},
{ "t": "XCII", "p": "Lesbia mi dicit semper male nec tacet umquam\\n  de me: Lesbia me dispeream nisi amat.\\nquo signo? quia sunt totidem mea: deprecor illam\\n  assidue, uerum dispeream nisi amo."},
{ "t": "XCIII", "p": "Nil nimium studeo, Caesar, tibi uelle placere,\\n  nec scire utrum sis albus an ater homo."},
{ "t": "XCIV", "p": "Mentula moechatur. moechatur mentula certe.\\n  hoc est quod dicunt, ipsa olera olla legit."},
{ "t": "XCV", "p": "Zmyrna mei Cinnae nonam post denique messem\\n  quam coepta est nonamque edita post hiemem,\\nmilia cum interea quingenta Hortensius uno\\n  . . . . . . . .\\nZmyrna cauas Satrachi penitus mittetur ad undas,\\n  Zmyrnam cana diu saecula peruoluent.\\nat Volusi annales Paduam morientur ad ipsam\\n  et laxas scombris saepe dabunt tunicas.\\nparua mei mihi sint cordi monimenta...,\\n  at populus tumido gaudeat Antimacho."},
{ "t": "XCVI", "p": "Si quicquam mutis gratum acceptumue sepulcris\\n  accidere a nostro, Calue, dolore potest,\\nquo desiderio ueteres renouamus amores\\n  atque olim missas flemus amicitias,\\ncerte non tanto mors immatura dolorei'st\\n  Quintiliae, quantum gaudet amore tuo."},
{ "t": "XCVII", "p": "Non (ita me di ament) quicquam referre putaui,\\n  utrumne os an culum olfacerem Aemilio.\\nnilo mundius hoc, niloque immundius illud,\\n  uerum etiam culus mundior et melior:\\nnam sine dentibus hic: dentis os sesquipedalis,\\n  gingiuas uero ploxeni habet ueteris,\\npraeterea rictum qualem diffissus in aestu\\n  meientis mulae cunnus habere solet.\\nhic futuit multas et se facit esse uenustum,\\n  et non pistrino traditur atque asino?\\nquem siqua attingit, non illam posse putemus\\n  aegroti culum lingere carnificis?"},
{ "t": "XCVIII", "p": "In te, si in quemquam, dici pote, putide Victi,\\n  id quod uerbosis dicitur et fatuis.\\nista cum lingua, si usus ueniat tibi, possis\\n  culos et crepidas lingere carpatinas.\\nsi nos omnino uis omnes perdere, Victi,\\n  hiscas: omnino quod cupis efficies."},
{ "t": "XCIX", "p": "Surripui tibi, dum ludis, mellite Iuuenti,\\n  suauiolum dulci dulcius ambrosia.\\nuerum id non impune tuli: namque amplius horam\\n  suffixum in summa me memini esse cruce,\\ndum tibi me purgo nec possum fletibus ullis\\n  tantillum uestrae demere saeuitiae.\\nnam simul id factum est, multis diluta labella\\n  guttis abstersisti omnibus articulis,\\nne quicquam nostro contractum ex ore maneret,\\n  tamquam commictae spurca saliua lupae.\\npraeterea infestum misero me tradere amori\\n  non cessasti omnique excruciare modo,\\nut mi ex ambrosia mutatum iam foret illud\\n  suauiolum tristi tristius elleboro.\\nquam quoniam poenam misero proponis amori,\\n  numquam iam posthac basia surripiam."},
{ "t": "C", "p": "Caelius Aufilenum et Quintius Aufilenam\\n  flos Veronensum depereunt iuuenum,\\nhic fratrem, ille sororem. hoc est, quod dicitur, illud\\n  fraternum uere dulce sodalicium.\\nqui faueam potius? Caeli, tibi: nam tua nobis\\n  perfecta [+]exigitur[+] unica amicitia,\\ncum uesana meas torreret flamma medullas.\\n  sis felix, Caeli, sis in amore potens."},
{ "t": "CI", "p": "Multas per gentes et multa per aequora uectus\\n  aduenio has miseras, frater, ad inferias,\\nut te postremo donarem munere mortis\\n  et mutam nequiquam alloquerer cinerem.\\nquandoquidem fortuna mihi tete abstulit ipsum,\\n  heu miser indigne frater adempte mihi,\\nnunc tamen interea haec prisco quae more parentum\\n  tradita sunt tristi munere ad inferias,\\naccipe fraterno multum manantia fletu.\\n  atque in perpetuum, frater, aue atque uale."},
{ "t": "CII", "p": "Si quicquam tacito commissum est fido ab amico,\\n  cuius sit penitus nota fides animi,\\nmeque esse inuenies illorum iure sacratum,\\n  Corneli, et factum me esse puta Harpocratem."},
{ "t": "CIII", "p": "Aut sodes mihi redde decem sestertia, Silo,\\n  deinde esto quamuis saeuus et indomitus:\\naut, si te numi delectant, desine quaeso\\n  leno esse atque idem saeuus et indomitus."},
{ "t": "CIV", "p": "Credis me potuisse meae maledicere uitae,\\n  ambobus mihi quae carior est oculis?\\nnon potui, nec, si possem, tam perdite amarem:\\n  sed tu cum Tappone omnia monstra facis."},
{ "t": "CV", "p": "Mentula conatur Pipleium scandere montem:\\n  Musae furcillis praecipitem eiciunt."},
{ "t": "CVI", "p": "Cum puero bello praeconem qui uidet isse,\\n  quid credat, nisi se uendere discupere?"},
{ "t": "CVII", "p": "Si quoi quid cupido optantique optigit umquam\\n  insperanti, hoc est gratum animo proprie.\\nquare hoc est gratum [+]nobis quoque[+] carius auro\\n  quod te restituis, Lesbia, mi cupido.\\nrestituis cupido atque insperanti, ipsa refers te\\n  nobis. o lucem candidiore nota!\\nquis me uno uiuit felicior, aut magis ab dis\\n  optandum in uita dicere quis poterit?"},
{ "t": "CVIII", "p": "Si, Comini, arbitrio populi tua cana senectus\\n  spurcata impuris moribus intereat,\\nnon equidem dubito quin primum inimica bonorum\\n  lingua excerpta auido sit data uulturio,\\neffossos oculos uoret atro gutture coruus,\\n  intestina canes, cetera membra lupi."},
{ "t": "CIX", "p": "Iucundum, mea uita, mihi proponis amorem\\n  hunc nostrum inter nos perpetuumque fore.\\ndi magni, facite ut uere promittere possit,\\n  atque id sincere dicat et ex animo,\\nut liceat nobis tota perducere uita\\n  aeternum hoc sanctae foedus amicitiae."},
{ "t": "CX", "p": "Aufilena, bonae semper laudantur amicae:\\n  accipiunt pretium, quae facere instituunt.\\ntu, quod promisti, mihi quod mentita inimica es,\\n  quod nec das nec fers, saepe facis facinus.\\naut facere ingenuae est, aut non promisse pudicae,\\n  Aufilena, fuit: sed data corripere\\nfraudando effectis, plus quam meretricis auarae,\\n  quae sese toto corpore prostituit."},
{ "t": "CXI", "p": "Aufilena, uiro contentam uiuere solo,\\n  nuptarum laus ex laudibus eximiis:\\nsed cuiuis quamuis potius succumbere par est,\\n  quam matrem fratres ex patruo..."},
{ "t": "CXII", "p": "Multus homo es, Naso, neque tecum multus homo qui\\n  descendit: Naso, multus es et pathicus."},
{ "t": "CXIII", "p": "Consule Pompeio primum duo, Cinna, solebant\\n  Maeciliam: facto consule nunc iterum\\nmanserunt duo, sed creuerunt milia in unum\\n  singula. fecundum semen adulterio."},
{ "t": "CXIV", "p": "Firmanus saltu non falso Mentula diues\\n  fertur, qui tot res in se habet egregias,\\naucupium omne genus, piscis prata arua ferasque.\\n  nequiquam: fructus sumptibus exsuperat.\\nquare concedo sit diues, dum omnia desint.\\n  saltum laudemus, dum [+]modo[+] ipse egeat."},
{ "t": "CXV", "p": "Mentula habet instar triginta iugera prati,\\n  quadraginta arui: cetera sunt maria.\\ncur non diuitiis Croesum superare potis sit,\\n  uno qui in saltu totmoda possideat,\\nprata arua ingentes siluas saltusque paludesque\\n  usque ad Hyperboreos et mare ad Oceanum?\\nomnia magna haec sunt, tamen ipsest maximus ultro,\\n  non homo, sed uero mentula magna minax."},
{ "t": "CXVI", "p": "Saepe tibi studioso animo uenante requirens\\n  carmina uti possem mittere Battiadae,\\nqui te lenirem nobis, neu conarere\\n  telis infestum mittere in usque caput,\\nhunc uideo mihi nunc frustra sumptum esse laborem,\\n  Gelli, nec nostras hic ualuisse preces.\\ncontra nos tela ista tua euitamus amictei:\\n  at fixus nostris tu dabi supplicium." }]
